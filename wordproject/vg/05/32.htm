<!doctype html>
<html lang="la">
<head>
<meta http-equiv="Content-Type" content="text/html; charset=UTF-8" />
<title> Deuteronomium 32 : Vulgata Latina - Vetus Testamentum</title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Deuteronomium</h1>
<p class="ym-noprint">Capitulum: <a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a> 
<span class="chapread">32</span>
<a href="33.htm#0" class="chap">33</a> 
<a href="34.htm#0" class="chap">34</a>
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Capitulum 32 </h3>
<!--... the Word of God:--><span class="dimver">  
 </span>
<p><span class="verse" id="1">1 </span>audite caeli quae loquor audiat terra verba oris mei 
<br /><span class="verse" id="2">2 </span>concrescat in pluvia doctrina mea fluat ut ros eloquium meum quasi imber super herbam et quasi stillae super gramina 
<br /><span class="verse" id="3">3 </span>quia nomen Domini invocabo date magnificentiam Deo nostro 
<br /><span class="verse" id="4">4 </span>Dei perfecta sunt opera et omnes viae eius iudicia Deus fidelis et absque ulla iniquitate iustus et rectus 
<br /><span class="verse" id="5">5 </span>peccaverunt ei non filii eius in sordibus generatio prava atque perversa 
<br /><span class="verse" id="6">6 </span>haecine reddis Domino popule stulte et insipiens numquid non ipse est pater tuus qui possedit et fecit et creavit te 
<br /><span class="verse" id="7">7 </span>memento dierum antiquorum cogita generationes singulas interroga patrem tuum et adnuntiabit tibi maiores tuos et dicent tibi 
<br /><span class="verse" id="8">8 </span>quando dividebat Altissimus gentes quando separabat filios Adam constituit terminos populorum iuxta numerum filiorum Israhel 
<br /><span class="verse" id="9">9 </span>pars autem Domini populus eius Iacob funiculus hereditatis eius 
<br /><span class="verse" id="10">10 </span>invenit eum in terra deserta in loco horroris et vastae solitudinis circumduxit eum et docuit et custodivit quasi pupillam oculi sui 
<br /><span class="verse" id="11">11 </span>sicut aquila provocans ad volandum pullos suos et super eos volitans expandit alas suas et adsumpsit eum atque portavit in umeris suis 
<br /><span class="verse" id="12">12 </span>Dominus solus dux eius fuit et non erat cum eo deus alienus 
<br /><span class="verse" id="13">13 </span>constituit eum super excelsam terram ut comederet fructus agrorum ut sugeret mel de petra oleumque de saxo durissimo 
<br /><span class="verse" id="14">14 </span>butyrum de armento et lac de ovibus cum adipe agnorum et arietum filiorum Basan et hircos cum medulla tritici et sanguinem uvae biberet meracissimum 
<br /><span class="verse" id="15">15 </span>incrassatus est dilectus et recalcitravit incrassatus inpinguatus dilatatus dereliquit Deum factorem suum et recessit a Deo salutari suo 
<br /><span class="verse" id="16">16 </span>provocaverunt eum in diis alienis et in abominationibus ad iracundiam concitaverunt 
<br /><span class="verse" id="17">17 </span>immolaverunt daemonibus et non Deo diis quos ignorabant novi recentesque venerunt quos non coluerunt patres eorum 
<br /><span class="verse" id="18">18 </span>Deum qui te genuit dereliquisti et oblitus es Domini creatoris tui 
<br /><span class="verse" id="19">19 </span>vidit Dominus et ad iracundiam concitatus est quia provocaverunt eum filii sui et filiae 
<br /><span class="verse" id="20">20 </span>et ait abscondam faciem meam ab eis et considerabo novissima eorum generatio enim perversa est et infideles filii 
<br /><span class="verse" id="21">21 </span>ipsi me provocaverunt in eo qui non erat Deus et inritaverunt in vanitatibus suis et ego provocabo eos in eo qui non est populus et in gente stulta inritabo illos 
<br /><span class="verse" id="22">22 </span>ignis succensus est in furore meo et ardebit usque ad inferni novissima devorabitque terram cum germine suo et montium fundamenta conburet 
<br /><span class="verse" id="23">23 </span>congregabo super eos mala et sagittas meas conplebo in eis 
<br /><span class="verse" id="24">24 </span>consumentur fame et devorabunt eos aves morsu amarissimo dentes bestiarum inmittam in eos cum furore trahentium super terram atque serpentium 
<br /><span class="verse" id="25">25 </span>foris vastabit eos gladius et intus pavor iuvenem simul ac virginem lactantem cum homine sene 
<br /><span class="verse" id="26">26 </span>dixi ubinam sunt cessare faciam ex hominibus memoriam eorum 
<br /><span class="verse" id="27">27 </span>sed propter iram inimicorum distuli ne forte superbirent hostes eorum et dicerent manus nostra excelsa et non Dominus fecit haec omnia 
<br /><span class="verse" id="28">28 </span>gens absque consilio est et sine prudentia 
<br /><span class="verse" id="29">29 </span>utinam saperent et intellegerent ac novissima providerent 
<br /><span class="verse" id="30">30 </span>quomodo persequatur unus mille et duo fugent decem milia nonne ideo quia Deus suus vendidit eos et Dominus conclusit illos 
<br /><span class="verse" id="31">31 </span>non enim est Deus noster ut deus eorum et inimici nostri sunt iudices 
<br /><span class="verse" id="32">32 </span>de vinea Sodomorum vinea eorum et de suburbanis Gomorrae uva eorum uva fellis et botri amarissimi 
<br /><span class="verse" id="33">33 </span>fel draconum vinum eorum et venenum aspidum insanabile 
<br /><span class="verse" id="34">34 </span>nonne haec condita sunt apud me et signata in thesauris meis 
<br /><span class="verse" id="35">35 </span>mea est ultio et ego retribuam in tempore ut labatur pes eorum iuxta est dies perditionis et adesse festinant tempora 
<br /><span class="verse" id="36">36 </span>iudicabit Dominus populum suum et in servis suis miserebitur videbit quod infirmata sit manus et clausi quoque defecerint residuique consumpti sint 
<br /><span class="verse" id="37">37 </span>et dicet ubi sunt dii eorum in quibus habebant fiduciam 
<br /><span class="verse" id="38">38 </span>de quorum victimis comedebant adipes et bibebant vinum libaminum surgant et opitulentur vobis et in necessitate vos protegant 
<br /><span class="verse" id="39">39 </span>videte quod ego sim solus et non sit alius deus praeter me ego occidam et ego vivere faciam percutiam et ego sanabo et non est qui de manu mea possit eruere 
<br /><span class="verse" id="40">40 </span>levabo ad caelum manum meam et dicam vivo ego in aeternum 
<br /><span class="verse" id="41">41 </span>si acuero ut fulgur gladium meum et arripuerit iudicium manus mea reddam ultionem hostibus meis et his qui oderunt me retribuam 
<br /><span class="verse" id="42">42 </span>inebriabo sagittas meas sanguine et gladius meus devorabit carnes de cruore occisorum et de captivitate nudati inimicorum capitis 
<br /><span class="verse" id="43">43 </span>laudate gentes populum eius quia sanguinem servorum suorum ulciscetur et vindictam retribuet in hostes eorum et propitius erit terrae populi sui 
<br /><span class="verse" id="44">44 </span>venit ergo Moses et locutus est omnia verba cantici huius in auribus populi ipse et Iosue filius Nun 
<br /><span class="verse" id="45">45 </span>conplevitque omnes sermones istos loquens ad universum Israhel 
<br /><span class="verse" id="46">46 </span>et dixit ad eos ponite corda vestra in omnia verba quae ego testificor vobis hodie ut mandetis ea filiis vestris custodire et facere et implere universa quae scripta sunt legis huius 
<br /><span class="verse" id="47">47 </span>quia non in cassum praecepta sunt vobis sed ut singuli in eis viverent quae facientes longo perseveretis tempore in terra ad quam Iordane transmisso ingredimini possidendam 
<br /><span class="verse" id="48">48 </span>locutusque est Dominus ad Mosen in eadem die dicens 
<br /><span class="verse" id="49">49 </span>ascende in montem istum Abarim id est transituum in montem Nebo qui est in terra Moab contra Hiericho et vide terram Chanaan quam ego tradam filiis Israhel obtinendam et morere in monte 
<br /><span class="verse" id="50">50 </span>quem conscendens iungeris populis tuis sicut mortuus est Aaron frater tuus in monte Hor et adpositus populis suis 
<br /><span class="verse" id="51">51 </span>quia praevaricati estis contra me in medio filiorum Israhel ad aquas Contradictionis in Cades deserti Sin et non sanctificastis me inter filios Israhel 
<br /><span class="verse" id="52">52 </span>e contra videbis terram et non ingredieris in eam quam ego dabo filiis Israhel </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="33.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
