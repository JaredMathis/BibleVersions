<!doctype html>
<html lang="la">
<head>
<meta http-equiv="Content-Type" content="text/html; charset=UTF-8" />
<title>Vulgata Latina - NovumÂ Testamentum - Lucas 12</title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Lucam</h1>
<p class="ym-noprint">Capitulum: <a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<span class="chapread">12</span>
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a>
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Capitulum 12 </h3>
<!--... the Word of God:--><span class="dimver">  
 </span>
<p><span class="verse" id="1">1 </span>multis autem turbis circumstantibus ita ut se invicem conculcarent coepit dicere ad discipulos suos adtendite a fermento Pharisaeorum quae est hypocrisis 
<br /><span class="verse" id="2">2 </span>nihil autem opertum est quod non reveletur neque absconditum quod non sciatur 
<br /><span class="verse" id="3">3 </span>quoniam quae in tenebris dixistis in lumine dicentur et quod in aurem locuti estis in cubiculis praedicabitur in tectis 
<br /><span class="verse" id="4">4 </span>dico autem vobis amicis meis ne terreamini ab his qui occidunt corpus et post haec non habent amplius quod faciant 
<br /><span class="verse" id="5">5 </span>ostendam autem vobis quem timeatis timete eum qui postquam occiderit habet potestatem mittere in gehennam ita dico vobis hunc timete 
<br /><span class="verse" id="6">6 </span>nonne quinque passeres veneunt dipundio et unus ex illis non est in oblivione coram Deo 
<br /><span class="verse" id="7">7 </span>sed et capilli capitis vestri omnes numerati sunt nolite ergo timere multis passeribus pluris estis 
<br /><span class="verse" id="8">8 </span>dico autem vobis omnis quicumque confessus fuerit in me coram hominibus et Filius hominis confitebitur in illo coram angelis Dei 
<br /><span class="verse" id="9">9 </span>qui autem negaverit me coram hominibus denegabitur coram angelis Dei 
<br /><span class="verse" id="10">10 </span>et omnis qui dicit verbum in Filium hominis remittetur illi ei autem qui in Spiritum Sanctum blasphemaverit non remittetur 
<br /><span class="verse" id="11">11 </span>cum autem inducent vos in synagogas et ad magistratus et potestates nolite solliciti esse qualiter aut quid respondeatis aut quid dicatis 
<br /><span class="verse" id="12">12 </span>Spiritus enim Sanctus docebit vos in ipsa hora quae oporteat dicere 
<br /><span class="verse" id="13">13 </span>ait autem quidam ei de turba magister dic fratri meo ut dividat mecum hereditatem 
<br /><span class="verse" id="14">14 </span>at ille dixit ei homo quis me constituit iudicem aut divisorem super vos 
<br /><span class="verse" id="15">15 </span>dixitque ad illos videte et cavete ab omni avaritia quia non in abundantia cuiusquam vita eius est ex his quae possidet 
<br /><span class="verse" id="16">16 </span>dixit autem similitudinem ad illos dicens hominis cuiusdam divitis uberes fructus ager adtulit 
<br /><span class="verse" id="17">17 </span>et cogitabat intra se dicens quid faciam quod non habeo quo congregem fructus meos 
<br /><span class="verse" id="18">18 </span>et dixit hoc faciam destruam horrea mea et maiora faciam et illuc congregabo omnia quae nata sunt mihi et bona mea 
<br /><span class="verse" id="19">19 </span>et dicam animae meae anima habes multa bona posita in annos plurimos requiesce comede bibe epulare 
<br /><span class="verse" id="20">20 </span>dixit autem illi Deus stulte hac nocte animam tuam repetunt a te quae autem parasti cuius erunt 
<br /><span class="verse" id="21">21 </span>sic est qui sibi thesaurizat et non est in Deum dives 
<br /><span class="verse" id="22">22 </span>dixitque ad discipulos suos ideo dico vobis nolite solliciti esse animae quid manducetis neque corpori quid vestiamini 
<br /><span class="verse" id="23">23 </span>anima plus est quam esca et corpus quam vestimentum 
<br /><span class="verse" id="24">24 </span>considerate corvos quia non seminant neque metunt quibus non est cellarium neque horreum et Deus pascit illos quanto magis vos pluris estis illis 
<br /><span class="verse" id="25">25 </span>quis autem vestrum cogitando potest adicere ad staturam suam cubitum unum 
<br /><span class="verse" id="26">26 </span>si ergo neque quod minimum est potestis quid de ceteris solliciti estis 
<br /><span class="verse" id="27">27 </span>considerate lilia quomodo crescunt non laborant non nent dico autem vobis nec Salomon in omni gloria sua vestiebatur sicut unum ex istis 
<br /><span class="verse" id="28">28 </span>si autem faenum quod hodie in agro est et cras in clibanum mittitur Deus sic vestit quanto magis vos pusillae fidei 
<br /><span class="verse" id="29">29 </span>et vos nolite quaerere quid manducetis aut quid bibatis et nolite in sublime tolli 
<br /><span class="verse" id="30">30 </span>haec enim omnia gentes mundi quaerunt Pater autem vester scit quoniam his indigetis 
<br /><span class="verse" id="31">31 </span>verumtamen quaerite regnum Dei et haec omnia adicientur vobis 
<br /><span class="verse" id="32">32 </span>nolite timere pusillus grex quia conplacuit Patri vestro dare vobis regnum 
<br /><span class="verse" id="33">33 </span>vendite quae possidetis et date elemosynam facite vobis sacculos qui non veterescunt thesaurum non deficientem in caelis quo fur non adpropiat neque tinea corrumpit 
<br /><span class="verse" id="34">34 </span>ubi enim thesaurus vester est ibi et cor vestrum erit 
<br /><span class="verse" id="35">35 </span>sint lumbi vestri praecincti et lucernae ardentes 
<br /><span class="verse" id="36">36 </span>et vos similes hominibus expectantibus dominum suum quando revertatur a nuptiis ut cum venerit et pulsaverit confestim aperiant ei 
<br /><span class="verse" id="37">37 </span>beati servi illi quos cum venerit dominus invenerit vigilantes amen dico vobis quod praecinget se et faciet illos discumbere et transiens ministrabit illis 
<br /><span class="verse" id="38">38 </span>et si venerit in secunda vigilia et si in tertia vigilia venerit et ita invenerit beati sunt servi illi 
<br /><span class="verse" id="39">39 </span>hoc autem scitote quia si sciret pater familias qua hora fur veniret vigilaret utique et non sineret perfodiri domum suam 
<br /><span class="verse" id="40">40 </span>et vos estote parati quia qua hora non putatis Filius hominis venit 
<br /><span class="verse" id="41">41 </span>ait autem ei Petrus Domine ad nos dicis hanc parabolam an et ad omnes 
<br /><span class="verse" id="42">42 </span>dixit autem Dominus quis putas est fidelis dispensator et prudens quem constituet dominus super familiam suam ut det illis in tempore tritici mensuram 
<br /><span class="verse" id="43">43 </span>beatus ille servus quem cum venerit dominus invenerit ita facientem 
<br /><span class="verse" id="44">44 </span>vere dico vobis quia supra omnia quae possidet constituet illum 
<br /><span class="verse" id="45">45 </span>quod si dixerit servus ille in corde suo moram facit dominus meus venire et coeperit percutere pueros et ancillas et edere et bibere et inebriari 
<br /><span class="verse" id="46">46 </span>veniet dominus servi illius in die qua non sperat et hora qua nescit et dividet eum partemque eius cum infidelibus ponet 
<br /><span class="verse" id="47">47 </span>ille autem servus qui cognovit voluntatem domini sui et non praeparavit et non fecit secundum voluntatem eius vapulabit multas 
<br /><span class="verse" id="48">48 </span>qui autem non cognovit et fecit digna plagis vapulabit paucis omni autem cui multum datum est multum quaeretur ab eo et cui commendaverunt multum plus petent ab eo 
<br /><span class="verse" id="49">49 </span>ignem veni mittere in terram et quid volo si accendatur 
<br /><span class="verse" id="50">50 </span>baptisma autem habeo baptizari et quomodo coartor usque dum perficiatur 
<br /><span class="verse" id="51">51 </span>putatis quia pacem veni dare in terram non dico vobis sed separationem 
<br /><span class="verse" id="52">52 </span>erunt enim ex hoc quinque in domo una divisi tres in duo et duo in tres 
<br /><span class="verse" id="53">53 </span>dividentur pater in filium et filius in patrem suum mater in filiam et filia in matrem socrus in nurum suam et nurus in socrum suam 
<br /><span class="verse" id="54">54 </span>dicebat autem et ad turbas cum videritis nubem orientem ab occasu statim dicitis nimbus venit et ita fit 
<br /><span class="verse" id="55">55 </span>et cum austrum flantem dicitis quia aestus erit et fit 
<br /><span class="verse" id="56">56 </span>hypocritae faciem terrae et caeli nostis probare hoc autem tempus quomodo non probatis 
<br /><span class="verse" id="57">57 </span>quid autem et a vobis ipsis non iudicatis quod iustum est 
<br /><span class="verse" id="58">58 </span>cum autem vadis cum adversario tuo ad principem in via da operam liberari ab illo ne forte trahat te apud iudicem et iudex tradat te exactori et exactor mittat te in carcerem 
<br /><span class="verse" id="59">59 </span>dico tibi non exies inde donec etiam novissimum minutum reddas </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="13.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
