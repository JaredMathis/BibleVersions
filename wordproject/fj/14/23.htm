<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>2 Veigauna, chapter 23 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>2 Veigauna</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a>
<span class="chapread">23</span>
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a> 
<a href="32.htm#0" class="chap">32</a> 
<a href="33.htm#0" class="chap">33</a> 
<a href="34.htm#0" class="chap">34</a> 
<a href="35.htm#0" class="chap">35</a> 
<a href="36.htm#0" class="chap">36</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 23</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>E nai kavitu ni yabaki sa vakaukauwataki koya o Jeoiada, ka cakava e dua na veiyalayalati kei ira na kavetani ni yadrau: O Asaraia na luve i Jeroame, oisimeli na luve i Jeonani, o Asaraia na luve i Opeti, o Measeia na luve i Adaia, kei Ilisavate na luve i Sikiri. 
<br /><span class="verse" id="2">2 </span>Era sa lako yani e Juta taucoko ka vakasoqoni ira kece mai na Livai mai na veikoro kecega e Juta, kei ira nai liuliu kecega e Isireli, ka ra lako mai ki Jerusalemi. 
<br /><span class="verse" id="3">3 </span>Era sa qai cakava e dua na veiyalayalati nai soqosoqo levu kei na tui e na vale ni Kalou. Ka sa tukuna vei ira o koya, "Raica, na luve ni tui e sa na veiliutaki, me vaka sa tukuna o Jiova e na vukudra na luve i Tevita. 
<br /><span class="verse" id="4">4 </span>"Oqo na veika mo ni na cakava: Me dua nai katolu vei kemuni me na curu yani e na Siga ni Vakacecegu, mai vei ira na bete kei na Livai, me ra yadrava na katuba; 
<br /><span class="verse" id="5">5 </span>"Dua nai katolu me na tiko ena vale ni tui; kei na dua nai katolu e na Matamata ni Yavu. Na tamata kecega me ra tiko e na loma ni bai ni vale i Jiova. 
<br /><span class="verse" id="6">6 </span>"Ia me kakua ni dua e lako mai ki na vale ni kalou ka vakavo ga o ira na bete kei ira na Livai era mai veiqaravi. Edodonu me ra curu i loma ni ra sa savasava; ia na tamata kecega me yadravi Jiova tikoga. 
<br /><span class="verse" id="7">7 </span>"O ira na Livai me ra vakavolivolita na tui e na yasana kecega, na tamata yadua me tiko e ligana na nonai yaragi; o koya vakayadua e na curu mai e vale, me na vakamatei. Mo ni na tiko vata kei na tui e na nona curu mai kei na nona curu yani." 
<br /><span class="verse" id="8">8 </span>O ira na Livai kei ira keceg na Juta, era sa cakava me vaka sa vakarota o Jeoiada na bete. O ira nai liuliu era sa dui tauri ira na nona tamata me ra na veiqaravi e na Siga ni Vakacecegu, vata kei ira era na sega ni veiqaravi e na Siga ni Vakacecegu; ni a sega ni vakasukai ira na veiwasewase o Jeoiada. 
<br /><span class="verse" id="9">9 </span>O Jeoiada sa solia vei ira na kavetani ni yadrau na moto kei nai sasabai lelevu kei nai sasabai lalai e a nei Tevita na Tui, era a tu e na vale ni Kalou. 
<br /><span class="verse" id="10">10 </span>Sa qai tuvai ira na tamata kecega, na tamata yadua e taura tu na nonai yaragi e ligadra, mai na yasa i matau ni vale ni soro ki na yasa i mawi ni vale ni soro, era tuva e na yasa ni cabocabo ni soro kei na vale ni soro, vakavolivolita na tui. 
<br /><span class="verse" id="11">11 </span>Era sa qai kauta mai na luve ni tui, ka vakaisalataki koya e nai sala vakatui, ka solia vua nai Vakadinadina, ka buli koya me tui. Sa qai lumuti koya o Jeoiada kei ira na luvena, ka tukuna, "Me bula balavu na tui!" 
<br /><span class="verse" id="12">12 </span>Ia oqo ni sa rogoca o Atalaia na domodra na tamata ni ra cici ka vakacerecereya tiko na tui, sa lako mai vei ira na tamata ki na vale i Jiova. 
<br /><span class="verse" id="13">13 </span>Ni rai yani, sa raica na tui ni sa tucake tu e na duru ni nona duru ni matamata; kei ira nai liuliu kei ira na dauuvu davui ni ra sa tu e yasa ni tui. O ira na tamata kecega e na vanua era sa reki vakalevu ka uvu davui, kei ira talega na dau lagasere kei na nodra i vakatagi, kei ira na veiliutaki e na vakavinavinaka. Sa mani bsuka na nonai sulu o Atalaia ka tukuna, "Na Vuaviri! Na Vuaviri!" 
<br /><span class="verse" id="14">14 </span>Ia o Jeoiada na bete sa kauti ira mai na kavetani ni yadrau era sa lesi me liutaka na mataivalu, ka tukuna vei ira, "Kauti koya yani ka yadravi koya, ka vakamatei ira kecega e nai seleiwau na tamata era muri koya." Ni sa tukuna o koya na bete, "Kakua ni vakamatei koya e na vale i Jiova." 
<br /><span class="verse" id="15">15 </span>Era sa qai vesuki koya; ka sa lako yani o koya e na sala vaka ki na Matamata ni Ose me basika ki na vale ni tui, ka ra vakamatei koya mai kea. 
<br /><span class="verse" id="16">16 </span>Sa qai cakava o Jeoiada e dua na veiyalayalati e na kedra maliwa, o koya, o ira na tamata, kei na tui, me ra sa na tamata ga i Jiova. 
<br /><span class="verse" id="17">17 </span>Era sa lako na tamata kecega ki na vale ni soroi Peali ka basuka sobu. Era sa basuraka vakalalai na kenai cabocabo ni soro kei na kena matakau ka vakamatei Maatani na bete i Peali e na mata ni cabocabo ni soro. 
<br /><span class="verse" id="18">18 </span>Sa lesia talega o Jeoiada na kena yadravi na vale i Jiova ki na ligadra na bete, na Livai, o ira ka lesia o Tevita ki na vale i Jiova, me ra vakacabora nai soro kama vei Jiova me vaka sa volai e nai Vunau i Mosese, ena yalo mamarau kei na lagalagasere, me vaka e a tauyavutaka o Tevita. 
<br /><span class="verse" id="19">19 </span>Ka sa lesi ira nai vakatawa ni matamata me ra yadrava na matamata ni vale i Jiova, me kakua ni dua e dukadukali me na curu kina. 
<br /><span class="verse" id="20">20 </span>Sa qai tauri ira na kavetani ni yadrau, o ira na tamata turaga, o ira na kovana ni tamata, kei ira kecega na tamata e na vanua, ka kauta sobu mai na tui mai na vale i Jiova; era sa lakova yani na Matamata e Cake ki na vale ni tui, ka vakatikora na tui e nai dabedabe vakatui. 
<br /><span class="verse" id="21">21 </span>Era sa reki vakalevu na tamata kecega e na vanua; sa vakanomodi na koro, ni ra sa vakamatei Atalaia e nai seleiwau.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="24.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
