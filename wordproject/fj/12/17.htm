<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>2 Tui, chapter 17 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>2 Tui</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a>
<span class="chapread">17</span>
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 17</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>E na i ka tinikarua ni yabaki i Easi na tui Juta, sa yaco o Osea na luve i Ela me tui e Isireli mai Samaria, ka sa lewa o koya me ciwa na yabaki. 
<br /><span class="verse" id="2">2 </span>A sa dau cakava na ka ca e na mata i Jiova, ka sega ni mani vakataki ira na tui e Isireli era a liu vei koya. 
<br /><span class="verse" id="3">3 </span>Sa qai lako cake mai o Salimanisa na tui Asiria me vala kei koya ka sa yaco o Osea me qali vua ka soli i lavo ni vakacavacava vei koya. 
<br /><span class="verse" id="4">4 </span>A sa toboka rawa o tui Asiria e dua na vere vuni mai vei Osea; ni sa tala yani o koya e so na tamata kivei So, na tui Ijipita, ka sega ni solia e dua na vakacavacava vei tui Asiria, me vaka e dau cakava e na veiyabaki. Sa qai sogolati koya o tui Asiria, ka vesuki koya e vale ni veivesu. 
<br /><span class="verse" id="5">5 </span>Sa qai lako wavokita na vanua taucoko o tui Asiria, a sa lako cake ki Samaria ka voliti koya tu vakaivalu me tolu na yabaki. 
<br /><span class="verse" id="6">6 </span>E na i ka ciwa ni yabaki i Osea, sa tauri Samaria o tui Asiria ka kauti ira yani Isireli ki Asiria, ka vakatikori ira mai Ala e na bati ni Drano, na Uciwai o Kosani, e na nodra koro na kai Mitia. 
<br /><span class="verse" id="7">7 </span>Sa yaco na veika oqo ni ra sa rui caka ca na Isireli vei Jiova na nodra Kalou, o Koya ka kauti ira cake tani mai na vanua o Ijipita, mai na ruku ni liga i Fero na tui Ijipita; era sa qai rerevaki ira tale na veikalou tani lalai, 
<br /><span class="verse" id="8">8 </span>Ka ra vakadamurimuria na nodra i lakolako na veimatanitu ka a vakasevi ira tani o Jiova e na matadra na Isireli, kei ira na tui e Isireli, ka ra a buli ira. 
<br /><span class="verse" id="9">9 </span>O ira talega na Isireli era cakava vakavuni vei Jiova na nodra Kalou na veika e sega ni dodoni, ka ra tara vakai ira ga na veikoro cecere e na nodra veikorokoro kecega mai na vale ni vakatawa kina veikoro vakabai. 
<br /><span class="verse" id="10">10 </span>Era sa vakaduria ga vakai ira na veiduru tabu, na matakau, e na veivanua cecere kei na veiruku ni kau drokadroka. 
<br /><span class="verse" id="11">11 </span>Ka ra sa qai vakama na ka boi vinaka e na veivanua cecere kecega, me vakataki ira na veimatanitu ka a vakasevi ira tani o Jiova e matadra, ka ra cakava talega na veika toro sobu sara mera vakacudrui Jiova kina, 
<br /><span class="verse" id="12">12 </span>era sa qarava na matakau, na ka sara ga e sa vosa oti kina vei ira o Jiova, "Dou kakua ni cakava na veika oqo." 
<br /><span class="verse" id="13">13 </span>Ia o Jiova e sa vakaroti ira na Isireli kei ira na Juta, vei ira kece na Nona parofita, ira na daurairai, ka tukuna, "Dou vuki tani mai na nomudou i valavala ca, ka maroroya na Noqu i Vunau kei na Noqu i vakaro, me vaka na i vunau taucoko Au sa vakarota vei ira nomudou qase, kei koya Au sa vakauta yani vei kemudou e na gusudra na Noqu tamata na parofita." 
<br /><span class="verse" id="14">14 </span>Ia era sa sega ga ni via vakarorogo, ka ra sa domoqa ga, me vakataki ira na nodra qase, ni ra a sega ni via vakabauti Jiova na nodra Kalou. 
<br /><span class="verse" id="15">15 </span>Era sa cata na Nona i vakaro kei na Nona veiyalayalati ka sa cakava oti mada o Koya kei ira nodra qase, kei na Nona i tukutuku ka vakasalataki ira kina, era sa muria ga na i vakatakarakara ni matakau, era dauqaravi matakau, ka vakamuri ira na veimatanitu tale e so ka ra wavoliti ira, o ira ka sa vosa vakaukauwa kina vei ira o Jiova me ra kakua ni cakava na ka era dau kitaka. 
<br /><span class="verse" id="16">16 </span>Era sa biuta tani ga Nona i vakaro taucoko o Jiova na nodra Kalou, ka bulia vei ira e dua na i vakatakarakara kei na rua na luve ni bulumakau, era sa bulia e dua na matakau ceuceu ka qaravi ira na veika kecega era tu e lomalagi, ka qaravi Peali. 
<br /><span class="verse" id="17">17 </span>Era sa soli ira yani na luvedra tagane kei na yalewa mera vakamai ena bukawaqa, na qaravi tevoro, tuva i mau kei na dauvagunu era sa volitaki ira yani kina cakava na ka ca e na mata i Jiova, ka vakavuna vei Koya na cudru. 
<br /><span class="verse" id="18">18 </span>Sa qai katakata sara na Nona cudru o Jiova vei Isireli, ka sa kauti ira tani mai Matana o Koya, sega ni qai vo tale e dua, na yavusa duaduaga i Juta. 
<br /><span class="verse" id="19">19 </span>E ya sega talega ni mai maroroya me taqomaka o Juta na i vakaro i Jiova na nodra Kalou, ia era sa vakamuria ga na i valavala i Isireli era a bulia ga. 
<br /><span class="verse" id="20">20 </span>Sa qai biuti ira laivi o Jiova na nodra kawa na Isireli, vakararawataki ira, ka qai soli ira yani kina na ligadra na dauvakacaca, me yacova ni sa biuti ira tani mai e Matana o Koya. 
<br /><span class="verse" id="21">21 </span>A sa basuki Isireli o Koya mai na vuvale i Tevita, ka ra sa buli Jeropoama na luve i Nipati me tui. Sa qai kauti ira tani mai na Isireli o Jeropoama e na nodra muri Jiova, ka vakavuna vei ira me ra cakava na i valavala ca e levu sara. 
<br /><span class="verse" id="22">22 </span>Era sa muria tikoga na Isireli na i valavala ca kecega i Jeropoama ka cakava o koya, era sega ni lako tani mai kina, 
<br /><span class="verse" id="23">23 </span>Me yacova sara ni sa kauti ira tani taucoko na Isireli o Jiova mai na Matana, me vaka sa tukuna oti mai o Koya vei ira na Nona tamata na parofita, era sa kau tani mai na Isireli e na nodra vanua dina ki Asiria, me yaco sara mai ni kua. 
<br /><span class="verse" id="24">24 </span>Sa qai kauti ira mai na tamata mai Papiloni o tui Asiria, Kuca, Ava, Amaci, mai Sifaravaimi talega, ka mai vakatikori ira e na veikoro e Samaria ka sega o ira na Isireli; era sa qai taura ka taukena na veika kece e Samaria ka vakaitikotiko e na kena veikorokoro. 
<br /><span class="verse" id="25">25 </span>Sa qai yaco, ena i tekitekivu ni nodra sa mai tauyavu e keya, era a sega ni qai rerevaki Jiova; sa qai vakatala yani o Jiova na laione e na kedra maliwa, ka vakamatei ira sara e so. 
<br /><span class="verse" id="26">26 </span>Era sa qai vosa vua na tui Asiria, ka vaka, "Na matanitu o a kauta tani ka mai vakatikora e na veikoro e Samaria era sega ni kila na i valavala ni kena qaravi na Kalou ni vanua; o ya na vuna e vakatalai ira mai kina na laione e na kedra maliwa, ka sa yaco me vakamatei ira vakaidina baleta ni ra sega ni kila na i valavala ni Kalou ni vanua." 
<br /><span class="verse" id="27">27 </span>Sa qai solia yani na nona i vakaro o tui Asiria, ka tukuna, "Dou tala yani e dua na bete dou a kauti ira mai keya; ka laivi koya me lako ka la'ki vakaitikotiko kina, ka me vakavulica vei ira o koya na i valavala ni qaravi Kalou ni vanua." 
<br /><span class="verse" id="28">28 </span>Sa qai dua na bete ka ra a kauta tani mai Samaria sa lako mai ka mai tiko e Peceli, ka mani vakavulici ira sara e na i valavala ni nodra rerevaka na Kalou. 
<br /><span class="verse" id="29">29 </span>Ia na veimatanitu tale eso era sa tomana tikoga na nodra buli ira na veikalou lalai me nodra, ka vakatikori ira e loma ni nodra vale ni lotu e na veivanua cecere ka ra a se tara tu na kai Samaria, mai na veimatanitu kece kei na veikorokoro era vakatikotiko kina. 
<br /><span class="verse" id="30">30 </span>O ira na turaga ni Papiloni, era sa buli Sukoci Pinoci, o ira na turaga ni Kuca era sa buli Nikali, kei ira na turaga ni Amaci era sa buli Asima, 
<br /><span class="verse" id="31">31 </span>O ira na Avaiti era sa buli Nibasi kei Tataki, kei ira na Sefavaite era sa vakamai ira na luvedra e na bukawaqa vei Arameleki kei Anameleki na kalou ni Sefavaimi. 
<br /><span class="verse" id="32">32 </span>Era sa qai rerevaki Jiova, ia ena vei wasewase yadudua era sa digitaki mai vei ira eso na bete ni veivanua cecere, ka vakacaboi soro vei ira ena loma ni vale ni lotu e na veivanua cecere. 
<br /><span class="verse" id="33">33 </span>Era sa rerevaki Jiova, ia era qaravi ira tikoga na nodra veikaloulalai â€“ me vaka na i valavala ni lotu ni veimatanitu era veimaliwai ka ra a kau tani mai kina. 
<br /><span class="verse" id="34">34 </span>Me yaco mai na siga oqo, era se qarava tikoga na i valavala ni lotu makawa, era sega ni rerevaki Jiova, era sega ni muria na i lesilesi se na nodra veiyalayalati, na i vunau se na i vakaro sa vakarota o Jiova vei ira na luve i Jekope o ira sa vakayacani ira o Koya me o Isireli, 
<br /><span class="verse" id="35">35 </span>O ira sa vakayacora vei ira o Jiova e dua na veiyalayalati ka vakaroti ira kina ka tukuna: "Dou kakua ni rerevaki ira na kalou tani, se mo ni cuva vei ira se qaravi ira se vakacaboi soro vei ira; 
<br /><span class="verse" id="36">36 </span>"Ia o Jiova, ka a kauti kemuni cake mai na vanua o Ijipita e na kaukauwa levu kei na liga e dodo yani, o Koya taudua ga mo ni rerevaka, o Koya taudua ga mo ni qarava, kivei Koya taudua ga mo dou vakacaboi soro kina. 
<br /><span class="verse" id="37">37 </span>"Ia na i lesilesi, na veiyalayalati, na i vunau, kei na i vakaro ka a sa vola o Koya vei kemuni, mo ni qarauna mo ni vakayacora tikoga me Sega ni mudu; mo ni kakua ni rerevaki ira na veikalou tani lalai. 
<br /><span class="verse" id="38">38 </span>"Kei na veiyalayalati Au sa vakayacora vata kei kemudou, mo dou kakua ni guilecava, dou kakua ni rerevaki ira na kalou tani. 
<br /><span class="verse" id="39">39 </span>"Ia o Jiova na nomudou Kalou mo dou rerevaka; e na qai sereki kemudou mai o Koya mai na ligadra taucoko na nomuni meca." 
<br /><span class="verse" id="40">40 </span>Ia era sa sega ga ni via vakarokoroko, ka ra sa vakamuria tikoga na i valavala ni lotu makawa. 
<br /><span class="verse" id="41">41 </span>Era sa rerevaki Jiova na veimatanitu oqo, ia era qarava tikoga na nodra matakau ceuceu, ka vaka talega kina o ira na luvedra kei ira na makubudra era tomana tikoga na ka era a cakava mai na tamadra kei na tubudra, ka yacova na siga oqo.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="18.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
