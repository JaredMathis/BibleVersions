<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Niemaia, chapter 6 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Niemaia</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a>
<span class="chapread">6</span>
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 6</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Sa qai yaco ni ratou sa rogoca o Senivalati, o Topaia kei Kesemi na Arapea kei ira kece na meca, ni sa tarai cake tale na bai-lalaga ka sa sega na ka e vakataotaka, (oqo na gauna e se bera ni vakakatubataki kina na matamata) 
<br /><span class="verse" id="2">2 </span>e rau sa talatala mai vei au o Senivalati kei Kesemi ka vaka, 'lako mada mai me datou mai sota mada ena dua na koro lailai ena buca o Ono.' E rau sa nanuma tiko mai me rau mai vakaleqai au. 
<br /><span class="verse" id="3">3 </span>Au sa sauma nai tukutuku ka vaka, 'sa dua na cakacaka levu au sa cakava tiko oqo, au na sega ni lako sobu yani. Na cava me tu vakadua kina na cakacaka ka me'u lako mada yani vei kemudrau?' 
<br /><span class="verse" id="4">4 </span>E rau sa vakauta mai vakava nai tukutuku ka sa saumi lesu talega vakakina. 
<br /><span class="verse" id="5">5 </span>Sa vakatala tale mai o Senivalati na nona i talai e na kena i kalima ni gauna ena dua nai vola dolavi sa taura tiko e ligana. 
<br /><span class="verse" id="6">6 </span>Sa vakaoqo na ka sa volai kina: Sa yaco mai nai tukutuku mai na veivanua kecega, sa tukuna kina o Kesemi ni o iko kei ira kecega na Iperiu sa nakita tiko me vakabebe, nai tukutuku talega oqo, sa tukuna tiko ni o ni sa tara tiko na bai-lalaga oqo kei Jerusalemi, mo kena tui kina o iko. 
<br /><span class="verse" id="7">7 </span>O iko talega sa lesia eso na parofita me ra sa kacivaka tiko nai tukutuku e Jerusalemi me baleti iko. Era sa kacivaka tiko, "Sa tiko e dua na tui e Juta!" Nai tukutuku oqo sa na vakau cake vua na tui. Lako mai, me daru mai veitalanoa mada ena vuku ni ka oqo. 
<br /><span class="verse" id="8">8 </span>Au sa sauma vua ka vaka, "Sa sega na ka, me vaka o sa vola tiko mai sa caka tiko eke, oqori o sa bulia tikoga e lomamu." 
<br /><span class="verse" id="9">9 </span>Era sa saga tikoga me ra vakarerei keimami, era sa tukuna tiko "Sa malumalumu na ligadra ni ra sa cakacaka tiko, ena sega ni rawa ni caka." o koya oqo, oi kemuni na Kalou, mo ni vakaukauwataka na ligaqu. 
<br /><span class="verse" id="10">10 </span>Sa oti oqo, au sa lako sobu mai ki na vale nei Semaia na luvei Delaia na luvei Maetabili, e dua sa dau solia nai tukutuku vuni; a sa tukuna mai, "me daru la' ki sota mada ena vale ni Kalou, ena loma ni vale ni soro, me daru sogota na katuba ni vale ni soro, ni ra sa lako tiko mai me vakamatei iko; io sa dina, ena bogi era na lako mai me vakamatei iko." 
<br /><span class="verse" id="11">11 </span>Au sa vosa ka vaka: 'Me dua na tamata vakataki au me dro?' O cei sa tiko mai keri me vakataki au, me lako ki na vale ni soro me vakabulai koya kina? Au na sega ni lako yani ki loma!' 
<br /><span class="verse" id="12">12 </span>Au sa kila ni sa sega ni talai koya mai na Kalou, sa tukuna ga o koya na veika oqo baleta ni rau sa saumi koya mai o Topaia kei Senivalati. 
<br /><span class="verse" id="13">13 </span>Sa saumi o koya oqo, me vakarerei au ka muria na sala cala ka me'u valavala ca kina, me rawa ni dua kina na nodra i tukutuku ca, me rawa ni'u vakalialiai kina. 
<br /><span class="verse" id="14">14 </span>Na noqu Kalou, mo Ni nanumi Topaia kei Senivalati, me vaka na nodrau i valavala kei na parofita yalewa o Noadia kei ira kece na vo ni parofita o ira era via vakarerei au.   
<br /><span class="verse" id="15">15 </span>Sa vakaoti na tara ni bai-lalaga oqo, ena i ka ruasagavulu ka lima ni siga ni vula o Elulu, ena limasagavulu karua na siga. 
<br /><span class="verse" id="16">16 </span>Sa yaco mera rogoca kece, kei ira kece na matanitu voliti keimami era sa keimami meca, sa raica na veika kece oqo, era sa taqaya ka yalolailai, ni ra sa kila na cakacaka oqo sa sega tale e dua, na liga duadua ga ni Kalou sa cakava oqo. 
<br /><span class="verse" id="17">17 </span>Ena siga o ya o ira na turaga e Juta, era sa volavola vei Topaia, sa lako talega mai vei ira nai vola nei Topaia. 
<br /><span class="verse" id="18">18 </span>Sa levu vei ira e Juta sa yalayala tu vei Topaia, baleta ni sa vugoi Sekonaia na luvei Arapa kei na luvei Jecanana sa vakawatitaka na luvei Mesulame na luvei Berekaia. 
<br /><span class="verse" id="19">19 </span>Era sa vakamacalataka na nona cakacaka vinaka me'u kila, ka tukuna talega na noqu vosa vua. Sa vakauta ga mai o Topaia nai vola vei au me vakarerei au kina.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="7.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
