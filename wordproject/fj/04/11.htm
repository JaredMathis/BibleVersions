<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Na Kedra I Wiliwili, chapter 11 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Na Kedra I Wiliwili</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a>
<span class="chapread">11</span>
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a> 
<a href="32.htm#0" class="chap">32</a> 
<a href="33.htm#0" class="chap">33</a> 
<a href="34.htm#0" class="chap">34</a> 
<a href="35.htm#0" class="chap">35</a> 
<a href="36.htm#0" class="chap">36</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 11</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>E ra sa vosa kudrukudru na tamata, sa sega ni marautaka na Kalou; ni sa rogoca o Jiova na ka o ya, sa qai tubu mai na Nona cudru. Ia na bukawaqa i Jiova sa waqa voli vei ira, ka vakamai ira ka kani ira eso e na i bili ni nodra i tikotiko. 
<br /><span class="verse" id="2">2 </span>Era sa qai tagici Mosese na tamata, ia, ni sa masu o Mosese vei Jiova sa boko sara kina na bukawaqa. 
<br /><span class="verse" id="3">3 </span>Sa mani vakayacana na vanua o ya me o Tapera ni sa kama voli e na kedra maliwa na bukawaqa i Jiova. 
<br /><span class="verse" id="4">4 </span>Ia o ira na lewe vuqa era tiko veiwaki kei ira era sa tagi vakadomoi levu; era sa qai tagi talega na Isireli ka tukuna: "O cei e na solia vei keimami na lewe ni manumanu me keimami kania? 
<br /><span class="verse" id="5">5 </span>"Keimami sa vakananuma na ika keimami a kania wale tu ga mai Ijipita, na kiukaba, meleni, na varasa kei na qaliki; 
<br /><span class="verse" id="6">6 </span>"Ia oqo sa mamaca mai na lomada; sa sega tale ni dua, ka sa tu ga oqo na mana e matada!" 
<br /><span class="verse" id="7">7 </span>Ia na mana sa vaka na sore ni koriada, na kena roka sa vaka na roka ni mataniciwa. 
<br /><span class="verse" id="8">8 </span>Era sa lako na tamata ka la'ki kumuna mai, ka qaqia e na kena qaqi vatu se ra mai tukilaka e na kena sedre, ka vakasaqara ena kuro, ka bulia kina e so na keke, ka sa yaco na kena i kanakana e sa vaka nai kanakana ni poreti caka vata kei na waiwai. 
<br /><span class="verse" id="9">9 </span>Ni sa lutu mai na tegu ki na nodra i tikotiko e na bogi, sa lutu vakatalega kina na mana e delana. 
<br /><span class="verse" id="10">10 </span>Ia, o Mosese e sa rogoci ira na tamata ni ra sa tagi lagalaga e na nodra vei matavuvale, ka ra sa mai duri tu e na mata ni nodra katuba; sa tubu vakaukauwa mai na cudru i Jiova; ia o Mosese e sega talega ni bau marautaka. 
<br /><span class="verse" id="11">11 </span>Sa qai vosa o Mosese vei Jiova, "Na cava o ni sa vakararawataka vakalevu kina na Nomuni tamata? Kei na cava au sa sega ni kune loloma kina e Matamuni, o ni sa vakataqara kina, ki na usouso ni domoqu na nodra leqa kece na tamata oqo? 
<br /><span class="verse" id="12">12 </span>"Au a kunekunetaki ira kece beka li na tamata oqo? Au a vakatuburi ira beka, mo ni tukuna kina vei au, 'Roqoti ira ena lomaseremu, me keveta tiko na luvena e dua na tamata;' ki na vanua o ni sa bubuluitaka vei ira na nodra qase? 
<br /><span class="verse" id="13">13 </span>"Au na kauta beka li mai vei na lewe ni manumanu me'u votai ira kina na tamata oqo? Ni ra sa tagi mai vei au, ka tukuna, 'Mo solia vei keimami na lewe ni manumanu, me keimami kania.' 
<br /><span class="verse" id="14">14 </span>"Esa sega ni rawa vei au me'u colata duadua ga na nodra leqa kece na tamata oqo, ni sa rui sivia na kena bibi na nodra i colacola vei au. 
<br /><span class="verse" id="15">15 </span>"Kevaka Mo ni sa cakava vei au vakaoqo, au kerea Mo ni vakamatei au eke ena gauna sara ga oqo â€” kevaka me'u kune loloma e Matamuni â€” ni kua ni vakatara me'u raica na noqu vakaleqai!" 
<br /><span class="verse" id="16">16 </span>Sa qai vosa o Jiova vei Mosese, "Mo vakasokumuni ira mai vei Au e lewe Vitusagavulu na Qase e Isireli, o ira o kila ni rai liuliu vei ira na tamata ka ra dau veiliutaki vei ira; mo kauti ira mai kina vale ni veitavaki, ka me ra na tu vata kei iko e ke ya. 
<br /><span class="verse" id="17">17 </span>"Ia Au na qai lako sobu mai ka veivosaki kei iko e keya, Au na qai taura na Yalo ka sa tiko vei iko ka vakatikora talega vei ira; era na qai colata vata kei iko na nodra i colacola na lewe vuqa, ka me rawa kina ni o kua ni colata duadua ga vakataki iko. 
<br /><span class="verse" id="18">18 </span>"Mo na qai tukuna vei ira na tamata, 'Ni vakasavasavataki kemuni e na siga ni mataka, o ni na qai kana lewe ni manumanu kina; ni o ni a tagi, ena vuku ni vosa i Jiova ka vaka, "O cei e na solia vei keimami na lewe ni manumanu me keimami kania? Ni keimami a dau kania mai Ijipita." O koya oqo ena solia kina o Jiova na lewe ni manumanu mo ni kania. 
<br /><span class="verse" id="19">19 </span>'O ni na kana tiko, sega walega ni dua na siga, se rua na siga, se lima na siga, se tini na siga, se mani ruasagavulu sara na siga, 
<br /><span class="verse" id="20">20 </span>'Ia ena dua taucoko na vula, me yacova ni ra sa curu mai ena qara ni ucumuni me yacova sara ni sa velavela se vakasisila vei kemuni, ni o ni a beci Jiova ni sa tiko vata kei kemuni, ka tagi e matana, ka tukuna, "Na cava e da a lako tani mai kina e na vanua o Ijipita?"'" 
<br /><span class="verse" id="21">21 </span>Sa qai vosa o Mosese ka tukuna, "Na levu ni tamata au sa tiko maliwai ira oqo e rauta ni ra lewe ono na drau na udolu na tamata e ra taubale e yavadra; ia Koni a tukuna, 'Au na solia vei ira na lewe ni manumanu, me ra na kania tiko ka rauta taucoko ni vuladua.' 
<br /><span class="verse" id="22">22 </span>"Me ra na vakamatei beka na qele ni manumanu vei ira, me rawa ni rauti ira? Se o ira na ika mai waitui me ra kumuni vata mai me kedra, me rawa ni veiraurau vei ira?" 
<br /><span class="verse" id="23">23 </span>Sa qai vosa o Jiova vei Mosese, "E lekaleka beka na liga i Jiova? Ia, o na raica oqo na veika Au a vosa kina vei iko e na yaco beka vei iko se sega." 
<br /><span class="verse" id="24">24 </span>Sa qai curu yani i tuba o Mosese ka tukuna vei ira na tamata na vosa ni Kalou, ka sa qai la'ki vakasokumuni ira mai na nodra qase na tamata ka vakatikori ira me ra wavokita na vale ni Kalou. 
<br /><span class="verse" id="25">25 </span>Sa qai lako sobu mai o Jiova e na o, ka vosa vei koya, ka taura na Yalo sa tiko vua, ka vakatikora talega vei ira na lewe vitusagavulu na qase; sa qai yaco ni sa mai tiko na Yalo oqo vei ira, era sa tekivu me parofisai, ia era sega ga ni vakaruataka. 
<br /><span class="verse" id="26">26 </span>A rau sa tiko ga e lewe rua na turaga e na nodra i tikotiko; a sa yacana e dua o Elitati, ka yacana tale e dua o Metati. A sa yaco talega vei ira e ra a volai, ia, e rau se bera ga ni lako yani kina vale ni Kalou; ka rau sa parofisai ga e na nodra i tikotiko. 
<br /><span class="verse" id="27">27 </span>A sa cici yani e dua na cauravou ka la'ki tukuna vei Mosese, ka vaka: "O Elitati kei Metati e rau sa parofisai tiko e na loma ni nodrau I tikotiko." 
<br /><span class="verse" id="28">28 </span>Ia, o Josua na luvei Nani, nai vukevuke I Mosese, e dua vei ira na nona tamata digitaki, e sauma mai ka vaka; "O Mosese na noqu turaga, e tarovi rau!" 
<br /><span class="verse" id="29">29 </span>Sa qai tukuna vua o Mosese, "O sa rui lomakatakata beka e na vukuqu? Isa, me ra sa parofita kece mada ga na tamata i Jiova ka me rawa kina vei Koya me solia vei ira na Yalona!" 
<br /><span class="verse" id="30">30 </span>A sa qai suka tale o Mosese kina nodra i tikotiko, o koya vata kei ira na qase e Isireli. 
<br /><span class="verse" id="31">31 </span>Sa qai vakaliwava mai o Jiova e dua na cagi, ka vakauti ira mai na toa kila mai na waitui ka ra mai cakurobaroba tu volekata na nodra i tikotiko, me vaka na yawa ni lakolako e na dua na siga ena yasana oqo ka vaka talega kina na yasana ka dua, me wavokita na nodra i tikotiko, ka rauta ni rua na kiupiti mai na dela ni qele. 
<br /><span class="verse" id="32">32 </span>Ia, o ira na tamata e ra sa tu ena siga taucoko o ya, kei na bogi talega, e na siga taucoko ka tarava, me ra vakasokumuni ira vata na toa (o koya e kumuna e lailai e kumuna rawa e tini na omeri); ka ra sa tevuki ira yani vakararaba me kedra e na veiyasana ka volita na nodra i tikotiko. 
<br /><span class="verse" id="33">33 </span>Ia, ni ra se covuta tikoga na lewe ni toa e batidra, ni bera ni ra mama, sa tubu mai na cudru i Jiova ena vukudra, a sa vakayacora vei ira na Kalou e dua na mate levu sara. 
<br /><span class="verse" id="34">34 </span>Sa mani vakayacana kina o koya na vanua o ya me o Kipiroci Ataeva, baleta e keya era a buluti kina na tamata era soli ira kina kusikusima. 
<br /><span class="verse" id="35">35 </span>Mai Kipiroci Ataeva era sa lako yani na tamata ki Eseroci ka ra sa la'ki vakaitikotiko mai kina.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="12.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
