<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Isikeli, chapter 16 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Isikeli</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a>
<span class="chapread">16</span>
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a> 
<a href="32.htm#0" class="chap">32</a> 
<a href="33.htm#0" class="chap">33</a> 
<a href="34.htm#0" class="chap">34</a> 
<a href="35.htm#0" class="chap">35</a> 
<a href="36.htm#0" class="chap">36</a> 
<a href="37.htm#0" class="chap">37</a> 
<a href="38.htm#0" class="chap">38</a> 
<a href="39.htm#0" class="chap">39</a> 
<a href="40.htm#0" class="chap">40</a> 
<a href="41.htm#0" class="chap">41</a> 
<a href="42.htm#0" class="chap">42</a> 
<a href="43.htm#0" class="chap">43</a> 
<a href="44.htm#0" class="chap">44</a> 
<a href="45.htm#0" class="chap">45</a> 
<a href="46.htm#0" class="chap">46</a> 
<a href="47.htm#0" class="chap">47</a> 
<a href="48.htm#0" class="chap">48</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 16</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Na vosa i Jiova sa lako mai vei au, ka vaka, 
<br /><span class="verse" id="2">2 </span>"Luve ni tamata, mo vakavuna e Jerusalemi me kila na nonai valavala vakasisila, 
<br /><span class="verse" id="3">3 </span>"Ka vaka, 'Sa tukuna vakaoqo na Kalou o Jiova ki Jerusalemi: "Na nomui tubutubu kei na nomu sucu sa vu mai na vanua o Kenani; o tamamu na Amoraiti, ia o tinamu na Itaiti. 
<br /><span class="verse" id="4">4 </span>"Ia e na vuku ni nomu sucu, e na siga o a sucu kina e a sega ni koti na nomu vicovico, o a sega talega ni vui e na wai mo savasava, o a sega talega ni caka e na masima, e a sega talega ni viviraki vei iko nai sulu ni gone. 
<br /><span class="verse" id="5">5 </span>"E sega ni dua na mata me lomani iko, me cakava kina vei iko e dua na ka vakaoqo, me yalovinaka vei iko, ia o a biu tani ga ki nai bili ni koro e na siga o a sucu kina ni o a vakasisilataki. 
<br /><span class="verse" id="6">6 </span>"Ia Ni'u a lako voli yani vei iko ka raici iko ni o a moqe tu e na nomu dra, Au a tukuna vei iko ni o sa davo e na nomu dra, 'Mo bula!' Io, Au a tukuna vei iko ena nomu dra, 'Mo bula!' 
<br /><span class="verse" id="7">7 </span>"Au a vakalewevuqataki iko mo vaka na buroro ni vanua, ia o a tubu cake, matua, ka yaco mo rairai vinaka vakalevu. Na sucumu sa levu vinaka mai, ka sa tubu na drau ni ulumu, ia o a luvawale ga ka sega ni vakaisulu. 
<br /><span class="verse" id="8">8 </span>"Ni'u a tavali tale e yasamu ka raici iko, e dina na nomu gauna e a gauna ni loloma; Au a mani tevuka yani vei iko na Tabaqu ka ubia na nomu luvawale. Io, Au a cavuta na Noqu bubului vei iko ka ia na veiyalayalati kei iko, o sa yaco me Noqu," sa tukuna na Kalou o Jiova. 
<br /><span class="verse" id="9">9 </span>"Au a qai vakasilimi iko e na wai; io, Au a savata laivi vakavinaka vei iko na nomu dra, ia Au a lumuti iko e na waiwai. 
<br /><span class="verse" id="10">10 </span>"Au a vakaisulutaki iko e nai sulu tali ka solia vei iko nai vava kulini babale; Au a vakasulumi e na lineni matailalai ka ubi iko e nai ubi silika. 
<br /><span class="verse" id="11">11 </span>"Au a ukutaki iko e nai ukuuku talei, ka daramaka na qato ki na ligamu, ka vakaitaubetaki iko e na sinucodo. 
<br /><span class="verse" id="12">12 </span>"Au a daramaka vei iko na sau ni ucu, kei na sau ki daligamu, kei nai sala totoka e ulumu. 
<br /><span class="verse" id="13">13 </span>"Ia oqo o a ukutaki e na koula kei na siliva, kei na nomui sulu na lineni matailalai, na silika kei nai sulu tali. O a kania na madrai sa caka e na valawa qaqi vakamatailalai, na oni, kei na waiwai. O a matavinaka vakaidina, ka o sa yaco talega mo turaga. 
<br /><span class="verse" id="14">14 </span>"Na kemui rogorogo sa yaco yani vei ira na veimatanitu e na vuku ni nomu matavinaka, baleta ni sa taucoko sara e na vuku ni Noqui ukuuku Au a solia vei iko," sa tukuna na Kalou o Jiova.  Na Dautagane Nei Jerusalemi  
<br /><span class="verse" id="15">15 </span>"Ia o a vakararavi ga e na nomu matavinaka, ka ia na dautagane e na vuku ni kemui rogorogo, ka ia vakalevu na nomu dautagane kei ira kecega era a lako voli yani o ira era a via taura. 
<br /><span class="verse" id="16">16 </span>"O a kauta eso na nomui sulu ka ukutaka me duiroka na veivanua cecere me nomu, ka sa ia kina na dautagane. Na veika oqori e a sega ni dodonu me yaco, se me na yaco tale. 
<br /><span class="verse" id="17">17 </span>"O a kauta talega na nomui ukuuku talei mai na Noqu koula kei na Noqu siliva, Au a solia vei iko, ka cakava kina vei iko nai vakatakarakara ni tagane, ka ia kei ira na dautagane. 
<br /><span class="verse" id="18">18 </span>"O a kauta na nomui sulu tali ka vakaisulutaki ira, o a biuta talega e matadra na Noqu waiwai kei na Noqu ka boi vinaka. 
<br /><span class="verse" id="19">19 </span>"Kei na Noqu kakana talega Au a solia vei iko â€“ na madrai qaqi vakamatailalai, na waiwai, kei na o ni Au a vakani iko kina â€“ o a biuta e matadra me ka boi vinaka; ka sa yaco vaka kina," sa tukuna na Kalou o Jiova. 
<br /><span class="verse" id="20">20 </span>"Ia o a kauta talega na luvemu tagane kei na luvemu yalewa, o ira o a vakasucuma vei Au, ka vakacabora vei ira me ra kania. E ka lailai beka na nomu cakacaka vakadautagane, 
<br /><span class="verse" id="21">21 </span>"Mo vakamatei ira kina na Luvequ ka vakacabora vei ira ni ra lako curuma na loma ni bukawaqa? 
<br /><span class="verse" id="22">22 </span>"Ia e na nomui valavala vakasisila kecega kei na nomu dautagane o a sega ni nanuma na gauna o a gone kina, ni o a luvawale ka sega ni vakaisulu, ka moqe tu e na nomu dra. 
<br /><span class="verse" id="23">23 </span>"Sa qai yaco, ni sa oti na nomu caka cala kecega â€“ 'Ena ca, ena ca o iko!' sa tukuna na Kalou o Jiova â€“ 
<br /><span class="verse" id="24">24 </span>"Ni o a tara na nomu bure cecere, ka cakava na nomu veivanua cecere e na saqata ni koro kecega. 
<br /><span class="verse" id="25">25 </span>"O a tara na nomu veivanua cecere e na mua ni sala kecega, ka vakacacana na nomu matavinaka me cati. O a soli iko vakarawarawa vei ira yadua sa lako voli yani, ka vakalevutaka na nomu dautagane. 
<br /><span class="verse" id="26">26 </span>"O a ia talega na dautagane kei ira na kai Ijipita, na wekamu yago lelevu, ka vakalevutaka na nomu dautagane mo vakacudrui Au. 
<br /><span class="verse" id="27">27 </span>"Raica, oqo, Au sa dodoka yani na Ligaqu vei iko, ka vakaotia na nomui votavota, ka soli iko ki na nodra veitalia o ira era cati iko, na goneyalewa ni Filisitia, era sa maduataka sara na nomui valavala ca. 
<br /><span class="verse" id="28">28 </span>"O a ia talega na dautagane kei ira na kai Asiria, ni o a sega ni mamau rawa; e dina o a ia na dautagane kei ira ia o a sega ga ni mamau kina. 
<br /><span class="verse" id="29">29 </span>"Ia oqo o sa vakalevutaka na nomu dautagane me yacova sara na nodra vanua na dau veivoli, o Kalitia; ka sega talega ni o mamau kina. 
<br /><span class="verse" id="30">30 </span>"E vakaevei na leqa ni yalomu!", sa tukuna na Kalou o Jiova, "Ni laurai ni o a cakava na ka kece oqo, nai valavala ni yalewa dautagane.  Na Veidauci Nei Jerusalemi  
<br /><span class="verse" id="31">31 </span>"O a tara na nomu bure cecere e na mua ni sala kecega, ka tara na nomu veivanua cecere e na saqata ni koro kecega. Ia o a sega ni vakataki ira na yalewa dautagane, baleta ni o a beca ga nai sau. 
<br /><span class="verse" id="32">32 </span>"O iko na yalewa dau veibutakoci, mocera na kai tani mei sosomi ni watimu. 
<br /><span class="verse" id="33">33 </span>"Era dausolia na tagane nai sau vei ira kecega na dautagane, ia o iko o solia na i sau vei ira kecega na nomui tau, ka voli ira me ra lako mai vei iko mai na veiyasana kecega me ra ia na veibutakoci kei iko. 
<br /><span class="verse" id="34">34 </span>"O iko na veibasai ni yalewa kecega e na nomu dautagane, baleta ni sega ni dua e vakasaurarataki iko mo dautagane. E na ka o ya o solia kina na kenai sau ka sega ni soli vei iko na kemui sau, o koya oqo o duatani kina."  Era Na Vakacacani Jerusalemi Na Nona Daulomani  
<br /><span class="verse" id="35">35 </span>'O koya oqo, o iko na dautagane, mo rogoca na vosa i Jiova! 
<br /><span class="verse" id="36">36 </span>'Sa tukuna vakaoqo na Kalou o Jiova: "Baleta ni sa sovaraki yani na nomu velavela, ka vakaraitaka na nomu luvawale e na nomu dautagane kei ira na nomui tau, kei na nomu matakau vakasisila kecega, e na vuku talega ni nodra dra na luvemu o a solia vei ira, 
<br /><span class="verse" id="37">37 </span>"Raica, o koya oqo, Au na vakasoqoni ira kece kina na nomui tau o a taleitaka, o ira kece o a lomana, kei ira kecega o a cata; Au na vakasoqoni ira kecega mai na veiyasana vei iko ia o na vakavotuya vei ira na nomu luvawale, me ra raica na nomu luvawale. 
<br /><span class="verse" id="38">38 </span>"Au na lewai iko me vakataki ira na yalewa era voroka na veiyalayalati se ra vakadave dra; Au na sova vei iko na dra e na Noqu cudra kei na vuvu. 
<br /><span class="verse" id="39">39 </span>"Au na soli iko talega ki na ligadra, ka ra na talaraka sobu na nomu bure cecere, ka basuka sobu na nomu veivanua cecere. Era na luvata tani talega vei iko na nomui sulu, kauta tani na nomui yaya ni uku, ka biuti iko mo luvawale tu ka sega ni vakaisulu. 
<br /><span class="verse" id="40">40 </span>"Era na kauta cake mai e dua nai soqosoqo levu me valuti iko, ka ra na vakaviriki iko e na vatu, ka suaki iko e na nodra i seleiwau. 
<br /><span class="verse" id="41">41 </span>"Era na vakama na nomu veivale e na bukawaqa, ka cudruvi iko e matadra na yalewa e lewe vuqa; ia Au na vakaotia sara na nomu dautagane, ia o na sega tale ni saumi ira na nomu daulomani. 
<br /><span class="verse" id="42">42 </span>"Ia Au na vakaceguya kina na Noqu cudru vei iko, kei na Noqu vuvu talega e lako tani vei iko. Au na galu, ka sega ni cudru tale. 
<br /><span class="verse" id="43">43 </span>"Baleta ni o sega ni nanuma na gauna o a gone kina, ia o a vakararawataki Au ena ka kece oqo, e dina Au na sauma talega na nomui valavala ki na ulumu," sa tukuna na na Kalou o Jiova. "Ia o na sega ni cakava tale na ca oqo mei kuri ni nomui valavala vakasisila kecega.  Sa Ca Vakalevu Cake Vei Samaria Kei Sotoma  
<br /><span class="verse" id="44">44 </span>"Raica, o ira kece era daucavuta nai bole era na tukuna vei iko nai bole oqo: 'Me vakataki tinana, ena vakataki luvena yalewa!' 
<br /><span class="verse" id="45">45 </span>"O iko na luve i tinamu yalewa, e cata na watina kei na luvena; o iko talega na tacidra na tacimu yalewa, e cata na watidra kei na luvedra; na tinamu e dua na Itaiti, na tamamu e dua na Amoraiti. 
<br /><span class="verse" id="46">46 </span>"Na tuakamu o Samaria, o koya e tiko kei na luvena yalewa vaka ki na vualiku vei iko; kei na tacimu e gone, e tiko ena ceva vei iko, o Sotoma kei ira na luvena yalewa. 
<br /><span class="verse" id="47">47 </span>"Ia o a sega ni muria na nodra i valavala se cakava me vaka na nodra i valavala vakasisila; ia ni vaka sa ka lailai ga o ya, o sa vakacataki iko vakalevu e na nomui valavala kecega ka vakalailai ga o ira. 
<br /><span class="verse" id="48">48 </span>"Me vaka Au sa bula," sa tukuna na Kalou o Jiova, "E sega ni cakava o Sotoma na tacimu, se o ira na luvena yalewa, me vaka na ka dou sa cakava, o iko kei ira na luvemu yalewa. 
<br /><span class="verse" id="49">49 </span>"Raica, oqo na caka cala i Sotoma na tacimu: na viavialevu, na sautu e na kakana, na dautiko vakacegu wale; ka tu vua kei ira na luvena yalewa, sa sega ni vakaukauwataka rawa o koya na ligadra na malumalumu kei na dravudravua. 
<br /><span class="verse" id="50">50 </span>"Era viaviamarama talega, ka ra cakava na ka vakasisila e Mataqu; o koya oqo Au a kauti ira tani kina me vaka sa donu vei Au. 
<br /><span class="verse" id="51">51 </span>"Ia o Samaria e sega ni yacova na veimama ni nomu caka cala na nonai valavala ca; ia o sa vakalevutaka na nomui valavala vakasisila me levu cake vei ira, ka vakadonui ira na tacimu e na nomui valavala vakasisila kecega o sa cakava. 
<br /><span class="verse" id="52">52 </span>"O iko o a vakalewa na tacimu, mo colata na nomu madua e na vuku ni nomui valavala ca o a cakava, baleta nai valavala o a cakava e vakasisila vakalevu cake e na nodra; Era sa dodonu cake vei kemudou. Io, mo vakaloloma, ka mo luvuci e na madua, ni o sa vakadonui ira na tacimu. 
<br /><span class="verse" id="53">53 </span>"Ni'u na kauti ira lesu mai na nodra era vakabobulataki, na bobula i Sotoma kei ira na luvena yalewa, kei na bobula i Samaria kei ira na luvena yalewa, Au na qai kauti ira tale mai na nomu bobula era sa vakabobulataki e na kedra maliwa, 
<br /><span class="verse" id="54">54 </span>"Mo luvuci kina e na nomu madua, ka mo vakataqayataki e na ka kecega o sa cakava ni o sa vakacegui ira. 
<br /><span class="verse" id="55">55 </span>"Ni ra na lesu tale na tacimu, o Sotoma kei ira na luvena yalewa, me ra mai tiko me vaka e liu, ka sa lesu o Samaria kei na luvena yalewa, me ra mai tiko me vaka e liu, dou na qai lesu talega kei ira na luvemu yalewa mo dou mai tiko me vaka e liu. 
<br /><span class="verse" id="56">56 </span>"Ni o Sotoma na tacimu sa sega ni ka ni vosa walega e na siga ni nomu viavialevu, 
<br /><span class="verse" id="57">57 </span>"Ni se bera ni vakavotui na nomu ca. E a vaka e na gauna era vakarogocataki iko kina o ira na goneyalewa ni Siria kei ira kece era tiko voliti koya, kei ira na goneyalewa ni Filisitia, ka ra beci iko e na veiyasana kecega. 
<br /><span class="verse" id="58">58 </span>"Sa saumi vei iko na nomui valavala ca kei na nomui valavala vakasisila," sa tukuna o Jiova. 
<br /><span class="verse" id="59">59 </span>'Ni sa tukuna vakaoqo na Kalou o Jiova: "Au na cakava vei iko me vaka na ka o sa cakava, ni o sa beca na bubului e na nomu voroka na veiyalayalati.  Na Veiyalayalati E Sega Ni Mudu  
<br /><span class="verse" id="60">60 </span>"Ia Au na nanuma na noqu veiyalayalati kei iko e na gauna o gone kina, Au na vakataudeitaka vei iko na veiyalayalati sega ni mudu. 
<br /><span class="verse" id="61">61 </span>"O na qai nanuma na nomui valavala ka madua sara kina, ni o na ciqomi ira na tacimu kei ira na tuakamu yalewa; ia Au na soli ira vei iko me ra luvemu yalewa, ia e sega e na vuku ni Noqu veiyalayalati kei iko. 
<br /><span class="verse" id="62">62 </span>"Ia Au na vakataudeitaka na noqu veiyalayalati kei iko. O na qai kila ni sai Au o Jiova, 
<br /><span class="verse" id="63">63 </span>"Mo nanuma kina, ka madua, ka sega ni rawa tale ni dalaga e na vuku ni nomu madua, ni'u sa vakavinakataka kecega na ka ca o sa cakava oti, sa tukuna na Kalou o Jiova.'"</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="17.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
