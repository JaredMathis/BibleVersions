<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Isikeli, chapter 32 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Isikeli</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a>
<span class="chapread">32</span>
<a href="33.htm#0" class="chap">33</a> 
<a href="34.htm#0" class="chap">34</a> 
<a href="35.htm#0" class="chap">35</a> 
<a href="36.htm#0" class="chap">36</a> 
<a href="37.htm#0" class="chap">37</a> 
<a href="38.htm#0" class="chap">38</a> 
<a href="39.htm#0" class="chap">39</a> 
<a href="40.htm#0" class="chap">40</a> 
<a href="41.htm#0" class="chap">41</a> 
<a href="42.htm#0" class="chap">42</a> 
<a href="43.htm#0" class="chap">43</a> 
<a href="44.htm#0" class="chap">44</a> 
<a href="45.htm#0" class="chap">45</a> 
<a href="46.htm#0" class="chap">46</a> 
<a href="47.htm#0" class="chap">47</a> 
<a href="48.htm#0" class="chap">48</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 32</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Ia oqo sa yaco e nai katinikarua ni yabaki, e nai katinikarua ni vula, e nai matai ni siga ni vula, Na vosa i Jiova sa lako mai vei au, ka vaka: 
<br /><span class="verse" id="2">2 </span>"Luve ni tamata, mo tagi lagalaga e na vuku i Fero na tui Ijipita, ka tukuna vua: 'O sa tautauvata kei na dua na luve ni laione e na maliwa ni veimatanitu, ka vaka e dua na tavuto mai na wasawasa, o a yavala vakaukauwa mai na nomu uciwai, ka vakayavalata na wai e na yavamu, ka vakavuvuya na nodra uciwai.' 
<br /><span class="verse" id="3">3 </span>"Sa tukuna vakaoqo na Kalou o Jiova: 'Au na tevuka na Noqu lawa me ubi iko kei nai vavakoso tamata e lewe vuqa, ka ra na yarataki iko mai e na Noqu lawa. 
<br /><span class="verse" id="4">4 </span>Au na qai laivi iko e na vanua; Au na biuti iko sara ki na dela ni vanua lalaga, ka lewa me ra mai ro e delamu na manumanu vuka kecega ni lomalagi. Ia vei iko, Au na vakamamautaki ira kece na manumanu kila e vuravura. 
<br /><span class="verse" id="5">5 </span>Au na laiva na lewemu ena veiulunivanua, ka vakasinaita na veibuca e na suimu kei na lewemu. 
<br /><span class="verse" id="6">6 </span>'Au na vakasuasuataka talega na vanua e na nomu dra, me yaco sara ki na veiulunivanua; kei na boto ni uciwai era na sinai mai vei kemuni. 
<br /><span class="verse" id="7">7 </span>Ni'u sa bokoca na nomu cina, Au na tabonaka na lomalagi, ka vakabutobutotaka na kena kalokalo; Au na tabonaka na matanisiga e na o, kei na vula ena sega ni solia na nona rarama. 
<br /><span class="verse" id="8">8 </span>Na rarama kecega ni lomalagi Au na vakabutobutotaka vei iko, ka kauta mai na butobuto ki na nomu vanua,' sa tukuna na Kalou o Jiova. 
<br /><span class="verse" id="9">9 </span>'Au na vakayavalata talega na yalodra e lewe vuqa na tamata, Ni'u sa kauta mai na nomu rusa e na kedra maliwa na veimatanitu, ki na veivanua o a sega ni kila. 
<br /><span class="verse" id="10">10 </span>'Io, Au na cakava me ra kidroa e na vukumu e vuqa na tamata, kei na nodra tui era na rerevaki iko vakalevu Ni'u na laveta cake na noqui seleiwau e matadra; ka ra na sautaninini tikoga, na tamata yadua e na vuku ni nona bula ga, e na siga o na bale kina.' 
<br /><span class="verse" id="11">11 </span>"Ni sa tukuna vakaoqo na Kalou o Jiova: 'Nai seleiwau i tui Papiloni ena lako mai iko. 
<br /><span class="verse" id="12">12 </span>'Ena nodra i seleiwau na mataivalu qaqa, o ira kecega era rerevaki vakalevu cake vei ira na veimatanitu, Au na vakavuna me bale na nomu lewe vuqa. 'Era na butakoca nai yau talei i Ijipita, kei ira na lewena e vuqa era na vakawabokotaki. 
<br /><span class="verse" id="13">13 </span>Au na vakarusa talega na kena manumanu kecega mai na bati ni kena wai levu; na yava ni tamata e na sega ni vakasosotaka tale, se dua na ququ ni manumanu me vakasosotaka. 
<br /><span class="verse" id="14">14 </span>Au na qai vakamakaretaka na nodra wai, ka na cakava me drodro me vaka na waiwai na nodra uciwai,' e tukuna na Kalou o Jiova. 
<br /><span class="verse" id="15">15 </span>'Ni'u sa cakava me lala na vanua o Ijipita, ka sa dravuisiga mai na vanua e na ka e a sinai tu kina, Ni'u sa yaviti ira kecega era tiko kina, era na qai kila ni sai Au o Jiova. 
<br /><span class="verse" id="16">16 </span>'Sai koya oqo na tagilagalaga Era tagicaki koya kina; Na luvedra goneyalewa na veimatanitu era na tagicaki koya, kei Ijipita, kei ira kecega na kena lewe vuqa sa tiko kina,' sa tukuna na Turaga o Jiova." 
<br /><span class="verse" id="17">17 </span>Sa yaco e nai katinikarua ni yabaki, e nai katinikalima ni siga ni vula, na vosa i Jiova sa lako mai vei au, ka vaka: 
<br /><span class="verse" id="18">18 </span>"Luve ni tamata, mo tagicaki ira na lewe vuqa ni Ijipita, ka biuti ira sobu ki na botoi vuravura, o koya, kei ira na luvedra goneyalewa na veimatanitu rogo, kei ira era lako sobu ki nai Keli: 
<br /><span class="verse" id="19">19 </span>'O cei, o uasivia e na kemu rairai vinaka? Mo lako sobu, ka vata kei ira na sega ni cilivi.' 
<br /><span class="verse" id="20">20 </span>"Era na bale ga e na kedra maliwa, era vakamatei e nai seleiwau; Sa soli o koya ki nai seleiwau; sa ucu yani vei koya kei ira kece na nona lewe vuqa. 
<br /><span class="verse" id="21">21 </span>O ira era kaukauwa vei ira na tamata qaqa era na vosa vua mai na loma i eli vata kei ira era vukei koya: 'Era sa lako sobu ga, era sa davo vata kei ira era sega ni cilivi, era vakamatei e nai seleiwau.' 
<br /><span class="verse" id="22">22 </span>"O Asiria e tu mai kea, kei na nonai soqosoqo taucoko, kei na nodra i bulubulu e tu wavokiti koya, era vakamatei taucoko, era mate e nai seleiwau. 
<br /><span class="verse" id="23">23 </span>Na nonai bulubulu sa vakarautaki tu e na maliwa ni Keli, kei na nonai soqosoqo e tuva ena yasa ni nona.i bulubulu, era vakamatei kece, era mate kecega e nai seleiwau, era sa vu ni taqaya levu e na nodra vanua na bula. 
<br /><span class="verse" id="24">24 </span>"Sa tiko e kea o Elama kei ira na nona lewe vuqa, era vakavolivolita na nonai bulubulu, Era sa vakamatei kece, era mate e nai seleiwau, Era sa lako sobu ka sega ni cilivi ki na vanua lolovira kei vuravura, era sa vu ni taqaya levu e na nodra vanua na bula; Ia oqo era sa colata na nodra madua vata kei ira era lako sobu ki nai Keli. 
<br /><span class="verse" id="25">25 </span>Era sa vakarautaka na nonai davodavo e na kedra maliwa na vakamatei, kei na nonai soqosoqo, kei na nonai bulubulu era vakavolivolita, Era sega ni cilivi kecega, era vakamatei kecega e nai seleiwau; E dina ni nodra taqaya levu e vu mai na nodra vanua na bula, Ia era sa colata na nodra madua vata kei ira era lako sobu ki nai Keli; o koya sa biu tu e na kedra maliwa era vakamatei. 
<br /><span class="verse" id="26">26 </span>"E rau tu e kea o Meseki kei Tubali kei ira na nodrau lewe vuqa, vata kei na nodrau i bulubulu era tu vakavolivolita, era sega ni cilivi kecega, era vakamatei e nai seleiwau, e dina era sa vu ni nodra taqaya levu e na nodra vanua na bula. 
<br /><span class="verse" id="27">27 </span>Era sega ni davo vata kei ira na qaqa era bale mai vei ira era sega ni cilivi; era a lako sobu ki eli kei na nodra i yaragi-ni-valu; Era vakadavora na nodra i seleiwau e ruku ni uludra, Ia na nodra caka cala ena tiko ga e na suidra, e na vuku ni nodra taqaya levu na qaqa e na nodra vanua na bula. 
<br /><span class="verse" id="28">28 </span>Io, o na musuki e na kedra maliwa na sega ni cili, ka davo vata kei ira era vakamatei e nai seleiwau. 
<br /><span class="verse" id="29">29 </span>"E tiko e kea o Itomi, Na nona tui kei na nona turaga kecega, veitalia na nodra kaukauwa era sa davo e yasadra era vakamatei e nai seleiwau; Era na davo vata kei ira era sa sega ni cili, Kei ira era sa lako ki nai Keli. 
<br /><span class="verse" id="30">30 </span>Era tiko e kea na turaga mai na vualiku, o ira kece, kei ira kece na kai Saidoni, o ira era lako sobu vata kei ira era vakamatei e na madua e na vuku taqaya levu era vakavuna e na nodra kaukauwa; era davo ka sega ni cili kei ira era vakamatei e nai seleiwau, ka ra colata na nodra madua vata kei ira era lako sobu ki nai Keli. 
<br /><span class="verse" id="31">31 </span>"Ena raici ira o Fero, ka na vakacegui mai e na vukudra na nona lewe vuqa, o Fero kei na nona mataivalu taucoko, era vakamatei e nai seleiwau," sa tukuna na Kalou o Jiova. 
<br /><span class="verse" id="32">32 </span>"Ni'u a vakavuna na Noqu veivakarerei levu e na nodra vanua na bula; ka vakatikori o koya e na kedra maliwa na sega ni cilivi vata kei ira era vakamatei e nai seleiwau, o Fero kei na nona lewe vuqa kecega," sa tukuna na Kalou o Jiova.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="33.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
