<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Taniela, chapter 5 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Taniela</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a>
<span class="chapread">5</span>
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 5</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>O Pelisasari na tui sa cakava na magiti levu vei ira nona tamata turaga e lewe dua na udolu, ka sa gunu waini ena matadra na lewe udolu o koya. 
<br /><span class="verse" id="2">2 </span>Ni sa tovolea na waini, sa qai vakarota o Pelisasari, me kau mai na bilo koula kei na bilo siliva ka kauta mai na vale tabu mai Jerusalemi o Nepukanesa na tamana; ka me ra gunu mai kina na tui, na nona tamata turaga, kei ira na watina dina, kei na watina lalai. 
<br /><span class="verse" id="3">3 </span>Era sa qai kauta mai na bilo koula ka kau mai na vale tabu ni vale ni Kalou mai Jerusalemi, ka sa gunu kina na tui, kei na nona vei turaga bale, kei na watina dina, kei na watina lalai. 
<br /><span class="verse" id="4">4 </span>Era gunuva na waini, ka vakavinavinakataka nodra kalou koula, na kalou siliva, na kalou varasa, na kalou kaukamea, na kalou kau, kei na kalou vatu. 
<br /><span class="verse" id="5">5 </span>Ena gauna vata tikoga o ya sa rairai nai qaqalo ni liga ni tamata sa volavola ki nai botani lase ni lalaga ni vale levu ni tui ka me donua nai tutu ni cina; e raica o koya na tui ni dua ga na tiki ni liga e volavola. 
<br /><span class="verse" id="6">6 </span>Sa veilecayaki mai na matana na tui, ka sa leqa mai na lomana, sa malumalumu mai nai sema ni nona sui taucoko, ka sa sega ni tarova rawa kina na sautanini ni duruna. 
<br /><span class="verse" id="7">7 </span>Sa qai kacivaka yani e cake na tui, mera la'ki kau mai na dauvakarai mata ki lomalagi, na kai Kalatia, na parofita vakailasu, sa tukuna na tui vei ira na tamata vuku e Papiloni, "O koya ena wilika rawa na volavola oqo, ka tukuna vei au na kena i balebale ena vakaisulutaki ena i sulu lokaloka ka na vakaitaubetaki e domona na i taube koula; ena lesi talega me kenai katolu ni lewa na matanitu." 
<br /><span class="verse" id="8">8 </span>Era sa qai lako kece mai nona tamata vuku na tui, ia e sega ni bau dua vei ira me wilika rawa na ka sa volai, se me vakamacalataka vua na tui na kena i balebale. 
<br /><span class="verse" id="9">9 </span>Sa qai toso cake ga na nona rere o Pelisasari na tui, ka sa qai veilecayaki vakalevu sa ra na matana, kei ira nona turaga bale ra sa wanono balavu. 
<br /><span class="verse" id="10">10 </span>Ena vuku ni nona vosa na tui kei na nona turaga bale, sa curu mai kina o koya na ranadi ki na kana magiti oqo. Sa tukuna na ranadi, "Vua na tui, Mo ni bula na tui, ka sega ni mudu! Mo kakua ni yalolailai, se mo rere. 
<br /><span class="verse" id="11">11 </span>"Sa tiko e dua na tamata ena nomu matanitu sa tiko kei koya na Yalo ni Kalou Tabu. Ena gauna i tamamu sa kune vua na rarama, na yalomatua, na kila ka me vaka nodra lesi koya me nodra i liuliu na dau caka mana, na dauvakarai mata ki lomalagi, na kai Kalatia kei ira na parofita vakailasu. 
<br /><span class="verse" id="12">12 </span>"Ka ni sa tiko vua e dua na yalo e uasivi cake, kei na vuku kei na yalomatua, kei na vakamacalataka na tadra, na tamata ka tiko vua na ka oqo, ka yacana talega o Pelitisasari me kacivi mada mai o koya, me mai vakamacalataka na volavola oqo." 
<br /><span class="verse" id="13">13 </span>Sa qai kau mai vua na tui o Taniela. Sa tukuna vua na tui, "O iko o Taniela e dua vei ira na Juta ka kauta mai vakabobula o tamaqu na tui o Nepukanesa? 
<br /><span class="verse" id="14">14 </span>"Au sa rogoca na kemu i tukutuku ni dau tiko vei iko na Yalo Ni Kalou, na kena rarama, na yalo ni kila ka kei na yalomatua e uasivi sara. 
<br /><span class="verse" id="15">15 </span>"O ira na dauvakarai mata ki lomalagi, na tamata vuku, era lako mai ki vei au, me ra mai vakamacalataka nai balebale ni volavola oqo ka sega sara ga ni bau dua vei ira me kila, me rawa ni vakamacalataka vei au. 
<br /><span class="verse" id="16">16 </span>"Au sa dau rogoca na kemu i rogorogo, ni o dau rawa ni vakamacalataka na tadra kei na veivosa dredre oqo kevaka mo rawa ni vakamacalataka na volavola, ka rawa talega mo wilika vei au, o na vakaisulutaki ena i sulu lokaloka, ka vakaitaube na domomu ena i taube koula, ka rawa talega mo dua vei iratou na lewe tolu e ratou lewa na matanitu." 
<br /><span class="verse" id="17">17 </span>Sa qai tukuna o Taniela vua na tui, "Nai loloma oqori me nomuni ga, se mo ni solia vua tale e dua ia na volavola oqo au na wilika vei kemuni, ni oti au na qai vakamacalataka na kena i balebale. 
<br /><span class="verse" id="18">18 </span>"Oi kemuni na tui, na Kalou Cecere sara sa solia vei Nepukanesa na tamamuni e dua na matanitu vakatui lagilagi ka dokai. 
<br /><span class="verse" id="19">19 </span>"Ena vuku ni tutu vakatui e soli vua, era rerevaki koya kina na lewe ni vanua, na veimatanitu, kei na dui vosavosa. o koya e vinakata me vakamatea e vakamatea, o koya ga e vinakata me vakabula; o koya ga e vinakata me lesia e lesia; o koya ga e vinakata me vakasivoya e vakasivoya. 
<br /><span class="verse" id="20">20 </span>"Ia ni sa via vakalevulevui koya o koya, ka sa yacovi koya mai na dokadoka, sa qai yaco vua me kau tani mai ena nona i tutu vakatui, ka ra kauta tani mai vua na veika edau lagilagi tu kina. 
<br /><span class="verse" id="21">21 </span>"Sa qai vakatalai tani mai vei ira na tamata, ka sa soli talega vua na yalo vakamanumanu, ka sa dau laki tiko vata kei ira na asa kila. Era vakani koya me vaka na bulumakau, ka sa suasua na yagona ena tegu ni lomalagi, me yacova ni sa qai kila o koya na Kalou Cecere sara, sa lewa na matanitu ni tamata, ka solia vua na digitaki o koya. 
<br /><span class="verse" id="22">22 </span>"Ia oi kemuni na luvena, Pelisasari, o ni sega ni bau via yalomalumalumu, e dina mada ga ni o ni kila kece tiko na veika oqo. 
<br /><span class="verse" id="23">23 </span>"Ka o ni sa rui vakacecerei kemuni cake mai vei koya na Kalou ni lomalagi. o ni qai kauta mai nai yaya mai na vale tabu mai Jerusalemi mo ni mai gunu waini kina kei ira na nomu turaga bale, na watimu dina, kei na watimu ni lalai, ka o ni qai vakacaucautaka na kalou siliva, kalou koula, kalou varasa, kalou kaukamea, kalou kau, kei na kalou vatu ka ra sega ni bau rogo se rai se kila na ka; ia na Kalou ka taura tiko nomu I cegu, ka lewa nomu bula, o qai sega mada ga ni bau dokai Koya se laveti Koya. 
<br /><span class="verse" id="24">24 </span>"Na i qaqalo ni liga sa vola na ka sa volai, tu oqo, e talai mai Vua. 
<br /><span class="verse" id="25">25 </span>"Oqo na vosa sa volai: MINI, MINI, TIKELI, UFASINI. 
<br /><span class="verse" id="26">26 </span>"Oqo nai balebale ni veivosa, MINI: Na Kalou sa wilika tiko nomuni matanitu, ena vakaotia; 
<br /><span class="verse" id="27">27 </span>"TIKELI: O ni sa vakarautaki e nai vakarau ni bibi, ka o ni sa kune mo ka mamada sara; 
<br /><span class="verse" id="28">28 </span>"PIRESI: Na nomuni matanitu ena wasei, ka sa soli vei ira na kai Mitia kei ira na kai Perisia." 
<br /><span class="verse" id="29">29 </span>Sa qai vakarota o Pelisasari; me vakaisulutaki o Taniela ena i sulu lokaloka ka me vakaitaube na domona e nai taube koula, ka kacivaka ni o Taniela ena dua vei iratou ena lewa na matanitu. 
<br /><span class="verse" id="30">30 </span>Ena bogi tikoga o ya e vakamatei kina o Pelisasari, na nodra tui na Kalatia. 
<br /><span class="verse" id="31">31 </span>Ka sa taura o Taraiasi na kai Mitia, ka vakabauti ni sa yabaki onosagavulu ka rua.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="6.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
