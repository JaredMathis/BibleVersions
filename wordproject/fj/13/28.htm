<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>1 Veigauna , chapter 28 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>1 Veigauna </h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a>
<span class="chapread">28</span>
<a href="29.htm#0" class="chap">29</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 28</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Ia oqo o Tevita sa vakasoqoni ira vata mai ki Jerusalemi nai liuliu kecega e Isireli: O ira nai liuliu ni vei yavusa kei na kavetani ni veiwasewase ni mataivalu era qarava na tui, na kavetani ni lewe udolu kei na kavetani ni veiyadrau, kei ira na dauniyau ka sa lewa na veika kecega sa nona na tui kei na nodratou na luvena tagane, kei ira na daveiqaravi liu, na tamata qaqa, kei ira kecega na tamata kaukauwa ni valu. 
<br /><span class="verse" id="2">2 </span>Sa qai tucake o Tevita na Tui ka tukuna, "Mo ni rogoci au, na wekaqu kei na noqu tamata: Au sa nakita e lomaqu me'u tara e dua na vale me vakacegu kina na kato ni veiyalayalati i Jiova, ka mei tutu ni yava ni noda Kalou, au sa vakarau tu me'u tara. 
<br /><span class="verse" id="3">3 </span>"Ia sa tukuna vei au na Kalou, 'O na sega ni tara na vale ki na Yacaqu, ni o sa tamata ni valu ka sa dauvakadave dra.' 
<br /><span class="verse" id="4">4 </span>"Ia sa digitaki au o Jiova na Kalou ni Isireli mai vei ira kecega ena vale i tamaqu me'u tui e Isireli ka Sega ni mudu, ni sa digitaki Juta o Koya me lewa. Ia ena yavusa i Juta, ena vuvale i tamaqu, kei ira na luve i tamaqu tagane, sa marautaki au o Koya ka sa vakatikori au me'u tui e Isireli taucoko. 
<br /><span class="verse" id="5">5 </span>"Ia vei ira kecega na luvequ tagane (ni sa solia vei au o Koya e vuqa na luvequ tagane) sa digitaka o Koya na luvequ o Solomoni me dabeca nai cewacewa vakatui ena matanitu i Jiova na Kalou i Isireli. 
<br /><span class="verse" id="6">6 </span>"Ia sa tukuna vakaoqo o Koya vei au, 'Sai Solomoni na luvemu tagane ena tara na Noqu vale kei na Noqu rara vakabai; Ni'u sa digitaki koya me luvequ, ia Au na Tamana. 
<br /><span class="verse" id="7">7 </span>'O koya oqo Au na vakadeitaka na nona matanitu me sega ni mudu, kevaka sa tudei o koya me maroroya na Noqui vakaro kei na Noqu lewa, me vaka ena siga oqo.' 
<br /><span class="verse" id="8">8 </span>"Ia oqo, ena matai Isireli taucoko, nai soqosoqo i Jiova, kei na Nona rogoci na noda Kalou, mo ni qarauna mo ni vakasaqara kece sara nai vakaro i Jiova na nomuni Kalou, ka maroroya tu me nodra na luvemuni me sega ni mudu. 
<br /><span class="verse" id="9">9 </span>"Ia vei iko, Solomoni na luvequ, mo kila na Kalou i tamamu, ka qaravi Koya ena yalo e dinata kei na loma e vinakata; ni sa vakasaqara o Jiova na yalo kecega ka kila na nanuma ni lomada. Kevaka o na vakasaqarai Koya, o na kunei Koya; ia kevaka o na biuti Koya, ena biuti iko o Koya ka sega ni mudu. 
<br /><span class="verse" id="10">10 </span>"Mo nanuma mada oqo, ni sa digitaki iko o Jiova mo tara e dua na vale me vale tabu; mo kaukauwa ga, ka cakava." 
<br /><span class="verse" id="11">11 </span>Sa qai solia o Tevita kivei Solomoni na luvena na droini ni varada, na kena veivale, na veivale ni yau, na veitaba vale e cake, na kena veivale e loma, kei na vanua me tiko kina nai cewacewa ni loloma; 
<br /><span class="verse" id="12">12 </span>Kei na droini ni veika kecega e tukuna vua na Yalo, na rara vakabai ni vale i Jiova, na veivale kecega e vakavolivolita, na veivale ni yau kecega ni vale ni Kalou, kei na veivale kecega ni yau vakatabui; 
<br /><span class="verse" id="13">13 </span>Ena vuku ni nodra i wasewase kece talega na bete kei na Livai, ena vuku ni cakacaka ni veiqaravi ni vale i Jiova, kei nai yaya ni veiqaravi kecega ena vale i Jiova. 
<br /><span class="verse" id="14">14 </span>E solia o koya na koula sa vakarautaki na kena bibi me baleta nai yaya koula, ena vuku ni yaya taucoko e vakayagataki ki na veimataqali veiqaravi kecega; na kena bibi talega na siliva me baleta nai yaya siliva kecega, ena vuku ni yaya taucoko e yaga ki na veiqaravi kecega; 
<br /><span class="verse" id="15">15 </span>Na bibi ni tutu ni cina koula, kei na kena kena cina koula, na kena bibi nai tutu ni cina yadua kei na kena veicina; e na vuku ni tutu ni cina siliva sa vakarautaki na kena bibi, na bibi ni tutu ni cina kei na kena cina, me vaka na kena vakayagataki na veitutu ni cina yadua. 
<br /><span class="verse" id="16">16 </span>Sa solia talega o koya na koula sa vakarautaki na kena bibi me baleta na teveli ni madrai dauraici, ena vuku ni teveli yadua; kei na siliva me baleta na teveli siliva; 
<br /><span class="verse" id="17">17 </span>Na koula dina talega me baleta nai cula, na beseni, na bilo e koula dina kei na sedre koula â€” sa solia o koya nai vakarau koula me baleta na sedre yadua; kei na sedre siliva, me baleta na sedre siliva yadua; 
<br /><span class="verse" id="18">18 </span>Kei na koula sa vakatovolei oti sa vakarautaki na kena bibi me baleta nai cabocabo ni ka boi vinaka, kei na kena caka na qiqi, o ya, na jerubimi koula e rau tevuka na tabadrau me vakaruguta na kato ni veiyalayalati i Jiova. 
<br /><span class="verse" id="19">19 </span>"Na veika kecega oqo, "sa tukuna o Tevita, "O Jiova sa vakatakila vei au e nai vola, ni sa tabaki au ena Ligana, na cakacaka ni droini kecega oqo." 
<br /><span class="verse" id="20">20 </span>Ka sa tukuna o Tevita vei Solomoni na luvena, "Mo kaukauwa ka mo yalo doudou, ka cakava; kakua ni o rere se taqaya: O Jiova na Kalou â€” noqu Kalou â€” ena tiko vata kei iko. O Koya ena sega ni biuti iko se lako tani mai vei iko, me yacova sara ni o sa vakaotia na cakacaka kecega ni veiqaravi ena vale i Jiova. 
<br /><span class="verse" id="21">21 </span>"Oqo na nodra i wasewase yadua na bete kei na Livai ena vuku ni veiqaravi kecega ena vale ni Kalou; ia o ira kecega na matai yalodina era na tu vata kei iko ena vuku ni cakacaka vakamatai kecega, ena vuku ni veiqaravi kecega; o ira talega nai liuliu kei ira na tamata taucoko era na vakarorogo vakatabakidua ki na nomui vakaro."</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="29.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
