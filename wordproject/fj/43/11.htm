<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Joni, chapter 11 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Joni</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a>
<span class="chapread">11</span>
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 11</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>E dua na tamata mai Pecani, o Lasarusa a sa tauvimate. O Pecani na koro nei Meri kei Maca. 
<br /><span class="verse" id="2">2 </span>O Meri oqo, sa lumuti Jisu ena waiwai boi vinaka ka qusia na yavai Jisu ena drau ni uluna, ka gane i Lasarusa o koya sa tauvimate. 
<br /><span class="verse" id="3">3 </span>E rau sa lako cake na veitacini yalewa oqo vei Jisu ka tukuna, "Turaga, mo ni rogoca, o koya o ni sa daulomana, sa tauvimate." 
<br /><span class="verse" id="4">4 </span>Ni sa rogoca oqori o Jisu, sa tukuna sara, "Na tauvimate oqori e na sega ni vakamatei koya, ena vakalagilagi ga kina na Kalou ka na laveti cake kina na Luve ni Kalou. 
<br /><span class="verse" id="5">5 </span>O Jisu sa dau lomani iratou na veiganeni, o Maca kei Meri kei Lasarusa. 
<br /><span class="verse" id="6">6 </span>Ni sa rogoca o Jisu ni sa tauvimate o Lasarusa, sa tiko tale me rua na siga e kea. 
<br /><span class="verse" id="7">7 </span>Sa oti oqo, sa tukuna vei ira na tisaipeli, "Me da lako tale ki Jutia." 
<br /><span class="verse" id="8">8 </span>Era sa tukuna vua o ira na tisaipeli, "Rapai, sa qai oti ga oqo vakalailai ena nodra via vakaviriki iko ena vatu na Jiu, o sa baci via lako tale ki kea?" 
<br /><span class="verse" id="9">9 </span>Sa sauma o Jisu, "Sa sega beka ni tinikarua na auwa ena dua na siga? Kevaka e dua sa lako ena siga, ena sega ni tacaqe, baleta ni sa raica na rarama ni vuravura oqo. 
<br /><span class="verse" id="10">10 </span>"Kevaka e dua sa lako ena bogi, sa tacaqe, baleta na rarama sa sega ni tiko vua." 
<br /><span class="verse" id="11">11 </span>Sa tukuna vei ira na veika oqo, ni oti sa qai tukuna tale vei ira, "Sa moce ga na wekada o Lasarusa, au sa lako mada Me'u vakayadrati koya." 
<br /><span class="verse" id="12">12 </span>Era sa tukuna na Nona tisaipeli, Turaga ena vinaka o koya kevaka sa moce ga." 
<br /><span class="verse" id="13">13 </span>Ia, sa tukuna sara o Jisu ni sa mate, era nanuma ga ni sa vosa tiko o Koya ena vuku ni sa vakacegu tikoga ka moce tiko. 
<br /><span class="verse" id="14">14 </span>Sa qai tukuna vakadodonu sara vei ira, "Sa mate o Lasarusa." 
<br /><span class="verse" id="15">15 </span>"Au sa marau ena vukumuni, Ni'u a sega ni tiko mai kea, mo ni vakabauti Koya kina." 
<br /><span class="verse" id="16">16 </span>O Tomasi, o Titimo talega sa tukuna vei ira na vo ni Tisaipeli, "Me da sa lako yani, me da mate talega vata kei koya." 
<br /><span class="verse" id="17">17 </span>Sa lako mai o Jisu, ka kila, ni sa bogi va oti mai nai bulubulu. 
<br /><span class="verse" id="18">18 </span>O Pecani sa voleka e Jerusalemi, ka sa rua ga na maile na kena voleka. 
<br /><span class="verse" id="19">19 </span>Sa levu vei ira na Jiu sa soqoni yani vei Maca kei Meri me vakacegui rau, ena vuku ni ganedrau. 
<br /><span class="verse" id="20">20 </span>O Maca, ni sa rogoca na lako mai nei Jisu, sa lako yani me sotavi Koya, o Meri sa dabe tiko ga mai vale. 
<br /><span class="verse" id="21">21 </span>Sa vosa o Maca vei Jisu, Turaga kevaka o ni a tiko eke, kea sega ni mate na ganequ. 
<br /><span class="verse" id="22">22 </span>Oqo mada ga au sa kila, na ka o ni na kerea vua na Kalou, na Kalou ena solia. 
<br /><span class="verse" id="23">23 </span>Sa tukuna vei Maca o Jisu, "Na ganemu ena tucake tale." 
<br /><span class="verse" id="24">24 </span>Sa sauma o Maca, "Au sa kila ni na tucake tale ena siga mai muri." 
<br /><span class="verse" id="25">25 </span>Sa tukuna o Jisu, "Oi Au na tucake tale kei na bula, o koya sa vakabauti au, e dina ni na mate ia ena bula ga. 
<br /><span class="verse" id="26">26 </span>"Kei koya sa vakabauti Au ni se bula tiko, ena sega sara ni mate. O sa vakabauta oqo?" 
<br /><span class="verse" id="27">27 </span>Sa tukuna vei Jisu, "Io Turaga, au sa vakabauta ni sai kemuni na Karisito, na Luve ni Kalou, o koya e dodonu me lako mai ki vuravura." 
<br /><span class="verse" id="28">28 </span>Ni sa cavuta oti na veika oqori, sa lako yani ka kacivi Meri Lo mai ka tukuna vua, "Sa lako mai nai Vakavuvuli ka sa kacivi iko tiko." 
<br /><span class="verse" id="29">29 </span>Ni sa rogoca oti o koya na ka oqo, sa tucake sara ka lako mai vei Jisu. 
<br /><span class="verse" id="30">30 </span>E se bera tiko ni yaco mai nakoro o Jisu, ni se tiko ga ena vanua rau a sota kina kei Maca. 
<br /><span class="verse" id="31">31 </span>O ira na Jiu sa tiko vata kei Meri e vale ka vakacegui koya tiko, ni ra sa raica ni sa tucake o Meri ka lako yani ki tuba â€“ era sa muri koya yani ena vakanananu ni sa lako ki na i bulubulu me tagi kina. 
<br /><span class="verse" id="32">32 </span>Ni sa lako mai o Meri vei Jisu, sa raici Koya ka cuva ki Yavana ka tukuna, "Turaga kevaka o ni a tiko eke, ke a sega ni mate na ganequ." 
<br /><span class="verse" id="33">33 </span>Ni sa raica o Jisu ni sa tagi tiko o Meri kei ira na Jiu era sa tiko vata tukuna, sa vutugu sara ena yalona ka rarawa vakalevu. 
<br /><span class="verse" id="34">34 </span>Sa tukuna sara mai, "O ni sa buluti koya e vei?" Era sa tukuna sara vua, "Turaga ni lako mai mo ni mai raica." 
<br /><span class="verse" id="35">35 </span>Sa tagi o Jisu. 
<br /><span class="verse" id="36">36 </span>Era sa tukuna na Jiu, "mo ni raica mada na levu ni Nona sa rui lomani Lasarusa." 
<br /><span class="verse" id="37">37 </span>Era sa tukuna sara mai eso, "Na Tamata mada ga oqo e vakavuna na nona rai na mataboko, ena rawa tale beka ga me vakavuna me kua ni mate na tamata oqo?" 
<br /><span class="verse" id="38">38 </span>O Jisu sa vutugu tikoga e Lomana, sa lako mai ki na i bulubulu. Sa dua na qara vatu ka sa vakaisogo ena dua tale na vatu. 
<br /><span class="verse" id="39">39 </span>Sa tukuna mai o Jisu, "Me kau tani na vatu." O Maca na ganei Lasarusa sa vosa mai vei Jisu ka vaka: "Turaga, oqo e dodonu me sa bona tu na yago, ni sa oti e va na siga na nona mate." 
<br /><span class="verse" id="40">40 </span>Sa tukuna vua o Jisu, "E sega beka Ni'u a tukuna vei iko, kevaka o sa vakabauta o na raica na lagilagi ni Kalou?" 
<br /><span class="verse" id="41">41 </span>Era sa qai vakaqiqica tani na vatu mai na vanua sa tiko kina na mate. Sa rai cake o Jisu ka tukuna, "Tamaqu, Au sa vakavinavinaka ni o ni sa rogoci Au. 
<br /><span class="verse" id="42">42 </span>Au sa kila ni Kemuni sa dau rogoca tikoga, ia, me baleti ira na tamata sa tu oqo, Au sa vosa kina vakaoqo, me ra kila dina ga ni o ni sa talai Au mai." 
<br /><span class="verse" id="43">43 </span>Ni sa tukuna tiko na veika oqo, sa kaci yani vakarogolevu,"Lasarusa lako mai!" 
<br /><span class="verse" id="44">44 </span>O koya sa mate oti â€“ sa lako mai ni se vesuki tu ga na ligana kei na yavana ena i sulu ni veibulu, na uluna e se ubi tu ga ena i sulu, sa vosa yani o Jisu, mo ni sereki koya ka laiva me lako. 
<br /><span class="verse" id="45">45 </span>E levu vei ira na Jiu sa lako mai vei Meri, era sa raica na veika oqo â€“ era sa vakabauti Jisu. 
<br /><span class="verse" id="46">46 </span>E so vei ira, era sa lako vei ira na Farisi ka tukuna vei ira na veika sa cakava o Jisu. 
<br /><span class="verse" id="47">47 </span>O ira na Bete levu kei ira na Farisi, era sa soqona e dua na matabose ka tukuna, "Na cava me keimami cakava? Ni sa cakava na Tamata oqo na ka lelevu. 
<br /><span class="verse" id="48">48 </span>"Kevaka eda na biuti Koya tiko vaka oqo, na tamata era na vakabauti Koya, ka ra na lako mai na kai Roma era na qai mai taura na noda i tikotiko kei na noda vanua. 
<br /><span class="verse" id="49">49 </span>E dua vei ira na bete Levu na yacana o Kaiava na bete levu ni yabaki o ya, sa tukuna vei ira â€“ o ni sa sega ni kila e dua na ka, 
<br /><span class="verse" id="50">50 </span>"Se o ni sa kila beka, ni sa dodonu me mate e dua ena vukudra na tamata, me ra kakua ni rusa kina na veivanua kecega." 
<br /><span class="verse" id="51">51 </span>Sa sega ni kacivaka oqo ena nona kaukauwa ga; ni sa bete levu ni yabaki koya, sa parofisaitaka ni na mate o Jisu ena vuku ni veimatanitu. 
<br /><span class="verse" id="52">52 </span>E sega ena vuku ni vanua walega, ena vakasoqoni ira me vaka e dua ga na luveni Kalou era sa veiseyaki yani ki vuravura. 
<br /><span class="verse" id="53">53 </span>Mai na siga o ya ka lako yani era sa bosebose vata me vakamatei Koya. 
<br /><span class="verse" id="54">54 </span>Sa muduka o Jisu na Nona bula veicurumaki kei ira na Jiu ka sa lako sara yani ki na dua na vanua voleka ki na vanua liwa, ki na koro o Ifereimi. Sa tiko mai kea kei ira na Nona tisaipeli. 
<br /><span class="verse" id="55">55 </span>Na nodra "Lakosivia" Na Jiu sa toro voleka tiko mai, ka ra sa lewe levu sa lako cake ki Jerusalemi me tiko kina ni bera na Lakosivia, me ra vakasavasavataki ira. 
<br /><span class="verse" id="56">56 </span>Era sa vakasaqarai Jisu, era sa veivosaki vakaira ni ra sa tiko ena valenisoro, "Na cava o ni sa nanuma â€“ ena sega ni lako mai ena kana magiti?" 
<br /><span class="verse" id="57">57 </span>O ira na bete levu kei ira na Farisi era sa solia e dua na i vakaro, o ya, kevaka e dua sa kila na vanua sa tiko kina o Koya â€“ me qai tukuna mai â€“ me rawa ni ra vesuki Koya.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="12.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
