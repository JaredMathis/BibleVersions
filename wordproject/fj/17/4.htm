<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Eseta, chapter 4 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Eseta</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a>
<span class="chapread">4</span>
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 4</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Ni sa rogoca o Motekai na ka kece oqo, sa basuka na nona i sulu ka vaka i sulu taga ka davo ena dravusa, ka lako ki na loma donu ni koro. Sa tagi sara vakadomoi levu ka vakadomo ca. 
<br /><span class="verse" id="2">2 </span>Sa toso sara yani ki na loma ni bai ni tui ena matamata levu, ni sa tabu sara na toso yani vua na tui ni sa vakaisulu tu e nai sulu taga. 
<br /><span class="verse" id="3">3 </span>Ena veiyasana kecega sa yaco kina nai tukutuku oqo sa yaco tale tikoga kina na tagi kei na veitagicaki ena kedra maliwa na Iperiu, era sa lolo, era sa tagi lo, era sa vakaisulu taga ka davo ena dravusa. 
<br /><span class="verse" id="4">4 </span>Era sa lako mai na vada kei na euniki nei Eseta na ranadi ka tukuna vua na ka sa yaco tiko, ka sa vakayalobibitaka na ranadi. Sa vakauta nai sulu me vakaisulu kina o Motekai â€“ ni sa vakaisulu taga tiko â€“ sa bese ga o Motekai. 
<br /><span class="verse" id="5">5 </span>Sa kacivi Atasi o Eseta, e dua vei ira na matanivanua ni tui, o koya sa dau veiqaravi vei Eseta, sa soli vua e dua nai vakaro me baleti Motekai me kila na cava sa yaco tiko, ena vuku ni cava talega. 
<br /><span class="verse" id="6">6 </span>Sa lako vei Motekai o Atasi ena loma ni bai ni tui donuya na katuba ni matamata. 
<br /><span class="verse" id="7">7 </span>Sa tukuna vua o Motekai na ka kece sa yaco tiko vua kei na levu ni lavo ena soli kina lololo ni yau ni tui kevaka era sa vakarusai kece na Iperiu. 
<br /><span class="verse" id="8">8 </span>Sa soli talega e dua nai lavelave ni vola tukutuku me baleta na nodra vakarusai na Iperiu me rawa ni laki vakaraitaka vei Eseta na ranadi, me kila talega, me rawa ni tukuna vei Eseta me lako vua na tui ka vakatakekere vua na tui ena vukudra na nona tamata. 
<br /><span class="verse" id="9">9 </span>Sa lesu tale o Atasi ka tukutuku vei Eseta me vaka nai vakamacala nei Motekai. 
<br /><span class="verse" id="10">10 </span>Sa vosa tale o Eseta vei Atasi ka talai koya me kauta nai vakaro vei Motekai: 
<br /><span class="verse" id="11">11 </span>O ira kece na nona dauveiqaravi na tui kei na nona tamata e na veiyasana kece na tui era sa kila tiko kevaka e dua na tagane se yalewa e via lako vua na tui ki na nona tikina tabu, me soli mai vei koya na veivakadonui mai vua na tui. Sa dua ga na lewa vakalawa o ya me mate o koya sa lako mai vakaveitalia, vakavo ga kevaka sa dulaka yani na nonai titoko koula na tui me bula kina. Oi au mada ga, au se bera ni kacivi tale me'u lako vua na tui, sa oti oqo e tolusagavulu na siga." 
<br /><span class="verse" id="12">12 </span>Sa vakadewataki sara vei Motekai na vosa nei Eseta. 
<br /><span class="verse" id="13">13 </span>Sa sauma o Motekai vei Eseta, "Kua ni nanuma ni o na bula mai vei ira na Iperiu ena vuku ni nomu sa tiko oqori e na vale ni tui. 
<br /><span class="verse" id="14">14 </span>"Kevaka o na galu tikoga ena gauna oqo, na veivakacegui kei na veisereki vei ira na Iperiu ena lako mai, na dua tani tale na vanua. O ira kece na vuvale nei tamamu era na vakarusai. O cei sa kila na nomu lako mai ki na matanitu ena gauna vaka oqo?" 
<br /><span class="verse" id="15">15 </span>Sa sauma lesu o Eseta vei Motekai ka vaka: 
<br /><span class="verse" id="16">16 </span>"Lako vei ira kecega na Iperiu sa tiko e Susani ka lolo ena vukuqu; me kua na kana se gunu me tolu na siga, me siga se bogi. Oi au talega kei iratou na noqu vada, keitou na lolo talega, au na qai lako vua na tui, me'u basuka kina na lewa vakalawa; ia ke'u sa mate, me'u sa mate ga!" 
<br /><span class="verse" id="17">17 </span>Sa lako o Motekai ka cakava me vaka sa vakarota mai vua o Eseta.</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="5.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
