<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Marika, chapter 7 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Marika</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a>
<span class="chapread">7</span>
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 7</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>A ra sa lako mai vua na Farisi kei na so vei ira na daunivolatabu, era lako mai Jerusalemi. 
<br /><span class="verse" id="2">2 </span>Era mai vakacala ni so na Nona tisaipeli era a raica, ni ra kana madrai ka duka tu na ligadra ni ra a sega ni savata. 
<br /><span class="verse" id="3">3 </span>Ni o ira na Farisi kei ira na Jiu taucoko era dau qarauna sara mera dau savata na ligadra ni bera na nodra kana, oqo na nodra maroroya na nodra i tovo na qase. 
<br /><span class="verse" id="4">4 </span>Ni ra lesu mai ena vanua ni volivoli era na savata na ligadra ni bera na nodra kana. E levu nai tovo makawa vaka o ya era maroroya ka vakamareqeta, me vaka na kena sava na bilo, na kuro, na bilo varasa kei na davodavo. 
<br /><span class="verse" id="5">5 </span>A ra sa qai tarogi Koya na Farisi kei na daunivolatabu, ka vaka, "a cava na vuna era sega ni muria tiko kina na Nomu tisaipeli na nodra i tovo na qase, ia ni ra sa kania na madrai era sega ni savata, na ligadra? 
<br /><span class="verse" id="6">6 </span>A sa sauma vei ira o koya, ka vaka, o Aisea sa parofisaitaki kemudou oti tu mai oi kemudou na dauveivakaisini, ni sa volai: 'O ira na tamata oqo era sa vakarokorokotaki Au ena tebenigusudra walega, Ia na yalodra sa yawa tani vei Au. 
<br /><span class="verse" id="7">7 </span>Na nodra lotu e sega ni yaga, Ni ra vakatavuvulitaka me caka Nai vakavuvuli vakatamata.' 
<br /><span class="verse" id="8">8 </span>"Ka dou biuta vakatikitiki nai vakaro ni Kalou, dou qai maroroya nai vakavuvuli vakatamata- Na kena sava na kuro, na bilo kei na vuqa tale na veika vaka o ya dou dau cakava." 
<br /><span class="verse" id="9">9 </span>A sa tukuna vei ira, dou sa buturaka sobu sara ga nai vakaro ni Kalou ka sega ni via ciqoma, dou qai vakamuria tikoga na nomudou i tovo vakavanua. 
<br /><span class="verse" id="10">10 </span>"Ni sa tukuna o Mosese, 'mo dokai rau na tamamu kei na tinamu; ke dua e vosa rukaka na tamana se tinana, me vakamatei!' 
<br /><span class="verse" id="11">11 </span>"Ia dou tukuna, kevaka e dua me tukuna vei tamana se tinana, na ka e dodonu mo drau rawata mai vei au sa Korivani" (kenai balebale, sa soli vua na Kalou), 
<br /><span class="verse" id="12">12 </span>Dou sa qai tarova me kua ni dua na ka me cakava vei tamana se vei tinana. 
<br /><span class="verse" id="13">13 </span>"Dou sa beca kina na vosa ni Kalou ena nomudou maroroya dei tikoga mai na nomudou i tovo. E levu na veika vaka oqo dou cakava tiko." 
<br /><span class="verse" id="14">14 </span>A sa kacivi ira mai na lewe vuqa vua, ka tukuna vei ira, "dou rogoci au kece mai, ka vakasamataka mada: 
<br /><span class="verse" id="15">15 </span>"Sa sega ni vakadukadukalitaka na tamata na ka e lako yani e tuba vua; ia na ka ga e lako mai loma, sai koya oqori e vakadukadukalitaka na tamata. 
<br /><span class="verse" id="16">16 </span>"Kevaka e dua sa vakadaligana me rogoca, ka me rogoca sara!" 
<br /><span class="verse" id="17">17 </span>A sa la'ki curu kina dua na vale ka me rawa ni lako tani mai kina vei ira na lewe vuqa, a ratou sa tarogi Koya na nona tisaipeli ena vuku ni vosa vakatautauvata. 
<br /><span class="verse" id="18">18 </span>Sa tukuna vei iratou, dou se sega li ni kila talega oi kemudou? Dou raica na ka e curu yani vua na tamata e sega ni vakadukadukalitaki koya. 
<br /><span class="verse" id="19">19 </span>"Baleta ni sega ni lako ki yalona ia ki na nona wawa, ka lako tale yani i tuba, e sega li ni savasava na kakana?" 
<br /><span class="verse" id="20">20 </span>Sa tukuna tale ga, "na veika ga e lako mai loma sa vakadukadukalitaka na tamata. 
<br /><span class="verse" id="21">21 </span>"Na ka e lako mai loma ni tamata, e lako sara ga mai na vuni yalona, na vakanananu ca, na veibutakoci, na veidauci, na laba, 
<br /><span class="verse" id="22">22 </span>"Na butako, na kocokoco, nai tovo vakasisila, na veivakaisini, na garogaro ca, na mata i valavala ca, na dauvosavakacaca, na dokadoka, nai tovo lialia. 
<br /><span class="verse" id="23">23 </span>"Na veika ca kece oqo e lako mai loma ni tamata ka e vakadukadukalitaki koya." 
<br /><span class="verse" id="24">24 </span>A sa tucake ka lako tani mai kea me lako kina yasana o Taia kei Saitoni. A sa curu kina dua na vale me kua ni dua e kila, ia a sa sega ga ni vuni rawa. 
<br /><span class="verse" id="25">25 </span>A sa rogoci koya e dua na yalewa ka sa dau curuma tiko na luvena goneyalewa e dua na yalo velavela, a sa lako mai vua ka cuva e yavana. 
<br /><span class="verse" id="26">26 </span>Ka masuti koya me la'ki cemuria na yalo velavela vua na luvena goneyalewa, o koya na yalewa ni Kiriki, ka sucu mai Sairo-Finisia. 
<br /><span class="verse" id="27">27 </span>Ia sa tukuna vua o Jisu, "me ra kana mada e liu na gone lalai, ni sa sega ni vinaka me kau na kedra madrai na gone lalai, ka me la'ki soli vei ira na koli lalai." 
<br /><span class="verse" id="28">28 </span>A sa sauma na yalewa vua, "e dina Turaga, na meme ni kakana ka dau lulutu mai na nodra teveli na gone lalai era dau kania na koli lalai." 
<br /><span class="verse" id="29">29 </span>Sa tukuna o koya vua na yalewa, "ena vuku ni vosa o cavuta mo lesu tale yani; ni sa lako tani na tevoro mai vua na luvemu yalewa." 
<br /><span class="verse" id="30">30 </span>Ni sa yaco yani o koya ki nona vale, a sa raica ni sa yali na tevoro ka sa davo tiko ena nona i davodavo na luvena yalewa. 
<br /><span class="verse" id="31">31 </span>A sa lako tani tale mai ena yasana o Saitoni kei Taia, ka lako curuma yani na yasana o Tikapoli kina wasawasa o Kaleli. 
<br /><span class="verse" id="32">32 </span>A ra sa qai kauta mai vei Koya e dua sa didivara ka sega ni vosa rawa, ka era masuti Koya ke rawa ni tabaki koya ena ligana. 
<br /><span class="verse" id="33">33 </span>A sa kauta vakatikitiki tani mai vei ira na lewe vuqa, tabaka na daligana ena ligana, kasivita na ligana ka tabaka na yamena. 
<br /><span class="verse" id="34">34 </span>Sa qai tacake ki lomalagi, ka vutugu, sa tukuna vua, "e vaca," na kenai balebale, "me tadola mai." 
<br /><span class="verse" id="35">35 </span>Ka vakasauri sa rogo na daligana, ka tasere na yamena ka sa matata na nona vosa. 
<br /><span class="verse" id="36">36 </span>sa qai vakaroti ira o koya me ra kakua ni tukuna vua e dua; ia na levu ga ni nona vakaroti ira na kena levu cake talega ni nodra tukuni koya. 
<br /><span class="verse" id="37">37 </span>Ka sa dua na ka na levu ni nodra qoroqoro, a ra sa tukuna, "sa totoka dina na ka kecega sa cakava. Sa rogo na didivara ka vosa na galu ni tara o koya."</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="8.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
