<!doctype html>
<html lang="fj">
<head>
<meta http-equiv="Content-Type" content="text/html; charset=UTF-8">
<title>Vunau Ni Soro, chapter 14 of the Fijian Bible - with audio narration </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Vunau Ni Soro</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a>
<span class="chapread">14</span>
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 14</h3>
<!--... the Word of God:--><span class="dimver"> 
 </span>
<p><span class="verse" id="1">1 </span>Sa qai vosa vei Mosese o Jiova, ka vaka, 
<br /><span class="verse" id="2">2 </span>"Oqo na lewa e na vuku ni tamata vukavuka baleta na siga ni nona vaka-savasavataki: Me na kau mai o koya vua na bete. 
<br /><span class="verse" id="3">3 </span>"Ka me na lako yani na bete ki nai bili ni tikotiko, ka me na qai dikevi koya na bete; e dina kevaka sa vakabulai na vukavuka mai vua ka tauvi vukavuka, 
<br /><span class="verse" id="4">4 </span>"Me qai vakarota o koya na bete me kauta mai e na vukuna o koya me mai vaka-savasavataki e rua na manumanu vuka e savasava ka bula, na kau sitari, na ka kulakula, kei na isopa. 
<br /><span class="verse" id="5">5 </span>"Ka me na vakarota na bete me vakamatei e dua vei rau na manumanu, e na dua na bilo qele e dela ni wai drodro. 
<br /><span class="verse" id="6">6 </span>"Ia na manumanu e bula tiko, me taura o koya, na kau sitari kei na ka kulakula kei na isopa, ka tonia vata kei na manumanu bula ki na dra ni manumanu ka vakamatei e dela ni wai drodro. 
<br /><span class="verse" id="7">7 </span>"Ka me qai kureitaka vakavitu vua me vakasavasavataki mai na vukavuka, ka vakaraitaki koya ni sa savasava, ka me qai laiva na manumanu bula me vuka yani e dela ni vanua. 
<br /><span class="verse" id="8">8 </span>"O koya e mai vakasavasavataki me savata na nonai sulu, tasia na drau-ni-uluna taucoko, ka sili e na wai, me na savasava kina. Ni sa oti o ya me qai lako mai ki nai tikotiko, ka me tu ga e tautuba ni nona vale laca me siga vitu. 
<br /><span class="verse" id="9">9 </span>"Ia e na kenai kavitu ni siga me na tasia kece na drau ni uluna kei na kumina kei na vacuna â€“ na vutina kecega me tasia o koya. Me qai savata o koya na nonai sulu ka sili talega e na wai, ena qai savasava o koya. 
<br /><span class="verse" id="10">10 </span>"Ia e na kenai kawalu ni siga me kauta e rua na lami tagane e sega na kena ca, ka dua na lami yalewa e yabaki dua ka sega na kena ca, kei na tolu nai katini ni efa na valawa qaqi sa veiwaki vata kei na waiwai mei soro laukana, kei na waiwai e lailai sobu mai na dua na paidi. 
<br /><span class="verse" id="11">11 </span>"Na bete ka vakasavasavataki koya, me qai kauta na tamata me vakasavasavataki, kei na ka kecega o ya, ki na mata i Jiova, mai na katuba ni vale ni veitavaki. 
<br /><span class="verse" id="12">12 </span>"Ka me taura e dua na lami tagane na bete ka vakacabora mei soro ni caka cala, kei na waiwai e lailai sobu mai na dua na paidi, ka yalovaka mei soro e yalovaki e na mata i Jiova. 
<br /><span class="verse" id="13">13 </span>"Me qai vakamatea na lami e na tikina e dauvakamatei kina nai soro ni valavala ca kei nai soro kama, e na tikina tabu; ni sa nona na bete nai soro ni valavala ca, sa vaka talega kina nai soro ni caka cala. Sa ka tabu sara. 
<br /><span class="verse" id="14">14 </span>"Na bete me na kauta eso na dra ni soro ni caka cala, ka me boroya na bete na vuso ni daligana i matau na tamata e mai vakasavasavataki, kei nai dovidovinikakana ni ligana i matau, kei nai qaqalo levu ni yavana i matau. 
<br /><span class="verse" id="15">15 </span>"Ka me na kauta na bete eso na waiwai e lailai sobu mai na dua na paidi, ka livia ki na qeteqete ni ligana i mawi vakai koya. 
<br /><span class="verse" id="16">16 </span>"Me qai tonia na bete na nonai qaqaloi matau ki na waiwai sa tu e na ligana i mawi, ka kureitaka vakavitu na waiwai e na nonai qaqalo e na mata i Jiova. 
<br /><span class="verse" id="17">17 </span>"Ia mai na kena vo ni waiwai e tu e ligana, me lumuta kina o koya na bete na vuso ni daligana i matau na tamata e mai vakasavasavataki, kei nai dovidovinikakana ni ligana i matau, kei nai qaqalo levu ni yavana i matau, e dela ni dra ni soro ni caka cala. 
<br /><span class="verse" id="18">18 </span>"Na kena vo ni waiwai e tu ena ligana na bete me livia o koya ki na ulu i koya e mai vakasavasavataki. Ia me sorovaki koya na bete e na mata i Jiova. 
<br /><span class="verse" id="19">19 </span>"Na bete me qai vakacabora nai soro ni valavala ca, ka sorovaki koya e mai vakasavasavataki mai na nona sega savasava. Ni sa oti o ya me qai vakamatea nai soro kama. 
<br /><span class="verse" id="20">20 </span>"Ka me qai cabora na bete nai soro kama kei nai madrali laukana e na dela ni cabocabo ni soro. Ia na bete me na sorovaki koya, ena qai savasava o koya. 
<br /><span class="verse" id="21">21 </span>"Ia kevaka e dravudravua o koya ka sega ni rawata, me qai kauta o koya e dua na lami tagane mei soro ni caka cala e yalovaki, me sorovaki koya kina, me dua nai katini ni efa na valawa qaqi e veiwaki vata kei na waiwai mei soro laukana, na waiwai e lailai sobu mai na dua na paidi, 
<br /><span class="verse" id="22">22 </span>"Kei na rua na soqe se rua na ruve gone, me vaka na ka e rawata o koya: e dua mei soro ni valavala ca, ka dua mei soro kama. 
<br /><span class="verse" id="23">23 </span>"Me na kauta o koya vua na bete e na kenai kawalu ni siga me ka ni nona vakasavasavataki, ki na katuba ni vale ni veitavaki, e na mata i Jiova. 
<br /><span class="verse" id="24">24 </span>"Ka me na taura o koya na bete na lami mei soro ni caka cala kei na waiwai e lailai sobu mai na dua na paidi, me qai yalovaka na bete mei soro e yalovaki e na mata i Jiova. 
<br /><span class="verse" id="25">25 </span>"Me na qai vakamatea o koya na lami mei soro ni caka cala, ka me kauta eso na dra ni soro ni caka cala na bete ka boroya kina na vuso ni daligana i matau na tamata e mai vakasavasavataki, e nai dovidovinikakana ni ligana i matau, kei nai qaqalo levu ni yavana i matau. 
<br /><span class="verse" id="26">26 </span>"Ka me qai livia eso na waiwai na bete ki na qeteqete ni ligana i mawi vakai koya. 
<br /><span class="verse" id="27">27 </span>"Me na qai kureitaka e nai qaqalo ni ligana i matau eso na waiwai sa tu e ligana i mawi vaka vitu e na mata i Jiova. 
<br /><span class="verse" id="28">28 </span>"Me qai lumuta na bete e na waiwai e tu e ligana na vuso ni daligana i matau na tamata e mai vakasavasavataki, e nai dovidovinikakana ni ligana i matau, kei nai qaqalo levu ni yavana i matau, e na tikina sa boro kina na dra ni soro ni caka cala. 
<br /><span class="verse" id="29">29 </span>"Na kena vo ni waiwai e tu e ligana na bete me livia o koya ki na ulu i koya e mai vakasavasavataki, me sorovaki koya e na mata i Jiova. 
<br /><span class="verse" id="30">30 </span>"Ka me qai vakacabora o koya e dua vei rau na soqe se vei rau na ruve gone, me vaka na ka e rawataâ€“ 
<br /><span class="verse" id="31">31 </span>"Me vaka na ka ga e rawata, e dua mei soro ni valavala ca ka dua mei soro kama, kei nai soro laukana. Ia na bete me na sorovaki koya e mai vakasavasavataki e na mata i Jiova. 
<br /><span class="verse" id="32">32 </span>"Oqo na lewa e na vukui koya e tauva na vukavuka, o koya e sega ni rawata na ka e lavaki e na vuku ni vakasavasavataki." 
<br /><span class="verse" id="33">33 </span>Ka sa vosa o Jiova vei Mosese kei Eroni, ka vaka: 
<br /><span class="verse" id="34">34 </span>"Ni o ni sa yaco ki na vanua o Kenani, o ya Au sa solia vei kemuni mo ni taukena, ka'u sa vakatubura na vukavuka e na dua na vale e na vanua o ni sa taukena, 
<br /><span class="verse" id="35">35 </span>"Ka sa lako o koya nai taukei ni vale, ka tukuna vua na bete, ka vaka, 'E vaka vei au ni sa tiko e vale na ka e vaka na mate,' 
<br /><span class="verse" id="36">36 </span>"Me qai vakarota na bete me ratou vakalalataka mada na vale, ni bera ni qai curuma na bete me dikeva na mate, na ka kecega e tiko e vale me kakua mada ni tukuni me sega savasava; ia ni sa oti me qai curu na bete me vakadikeva na vale. 
<br /><span class="verse" id="37">37 </span>"Ia me na dikeva na mate o koya; ia kevaka sa tiko e lalaga ni vale na mate ka sa kabita vakaukauwa kei na kena dui roka, e via drokadroka se via damudamu, ka sa rairai titobu ki loma ni lalaga, 
<br /><span class="verse" id="38">38 </span>"Me qai curu kitautuba na bete, ki na katuba ni vale, ka sogota na vale me siga vitu. 
<br /><span class="verse" id="39">39 </span>"Ka me qai lako tale mai na bete e na kenai kavitu ni siga ka raica; e dina kevaka sa teteva na lalaga ni vale na mate, 
<br /><span class="verse" id="40">40 </span>"Me qai vakarota na bete me ra kauta tani na veivatu sa tu kina na mate, ka biuta laivi e na dua na yasana e sega ni savasava mai na taudaku ni koro. 
<br /><span class="verse" id="41">41 </span>"Ka me na vakarota o koya me kari na lalaga ni vale e loma, vakavolivolita, ia na duka kece era karia tani me ra la'ki sova ki na dua na yasana e sega ni savasava mai na taudaku ni koro. 
<br /><span class="verse" id="42">42 </span>"Me ra qai kauta mai eso na veivatu tani me sosomitaka na veivatu o ya; ka me kauta na lase vou ka botana na vale. 
<br /><span class="verse" id="43">43 </span>"Ia oqo kevaka e na lako tale mai na mate ka teteva e na vale, ni sa kau tani oti na veivatu, ni sa kari oti na vale, ka sa botani, 
<br /><span class="verse" id="44">44 </span>"Me na qai lako mai na bete ka raica; e dina kevaka sa tete na mate e na vale, oqo na vukavuka bula e na vale. Sa sega ni savasava. 
<br /><span class="verse" id="45">45 </span>"Me qai basuka sobu na vale o koya, na kena veivatu, na kena kau, kei nai botani kecega ni vale, ka me kauta tani ki taudaku ni koro, ki na yasana e sega ni savasava. 
<br /><span class="verse" id="46">46 </span>"Ia o koya e na curuma na vale ena gauna e sogo tu kina ena sega ni savasava o koya me yacova na yakavi. 
<br /><span class="verse" id="47">47 </span>"Kei koya e davo e na loma ni vale o ya me na savata na nonai sulu kei koya e kana e na loma ni vale o ya me na savata na nonai sulu. 
<br /><span class="verse" id="48">48 </span>"Ia kevaka sa curu kina na bete ka dikeva, ka sa sega ni tete na mate e na vale ni sa botani oti na vale, me qai vakaraitaka na bete ni sa savasava na vale o ya, ni sa takali na mate. 
<br /><span class="verse" id="49">49 </span>"Ia me kauta o koya, me vakasavasavataka kina na vale, e rua na manumanu vuka, na kau sitari, na ka kulakula, kei na isopa. 
<br /><span class="verse" id="50">50 </span>"Me qai vakamatea o koya e dua vei rau na manumanu e na dua na bilo qele e tu e dela ni wai drodro; 
<br /><span class="verse" id="51">51 </span>"me qai taura na kau sitari, na isopa, na ka kulakula, kei na manumanu vuka e bula, ka tonia e na dra ni manumanu sa vakamatei, kei na wai drodro, ka kureitaka vakavitu ki na vale. 
<br /><span class="verse" id="52">52 </span>"Ka me na vakasavasavataka o koya na vale e na dra ni manumanu kei na wai drodro kei na manumanu e bula, kei na kau sitari, na isopa, kei na ka kulakula. 
<br /><span class="verse" id="53">53 </span>"Me qai sereka o koya na manumanu bula me vuka yani e dela ni vanua mai na taudaku ni koro, ka me sorovaka na vale, ena qai savasava. 
<br /><span class="verse" id="54">54 </span>"Oqo na lewa e baleta na vukavuka kecega, kei na varivari, 
<br /><span class="verse" id="55">55 </span>"E na vuku ni vukavuka e nai sulu kei na vale, 
<br /><span class="verse" id="56">56 </span>"E na vuku ni vuvuce kei na karokaro kei na tikina rama, 
<br /><span class="verse" id="57">57 </span>"Me vakatavulica ni sa sega ni savasava se ni sa savasava. Oqo na lewa me baleta na vukavuka."</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="15.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
