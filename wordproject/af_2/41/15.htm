<!doctype html>
<html lang="af">
<head>
<meta http-equiv="Content-Type" content="text/html; charset=UTF-8" />
<title>Markus / Mark 15  : Bybel - Afrikaans Bible - DIE NUWE TESTAMENT  </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Markus - Mark </span></h1>
<!--chapters...-->
<div>
<p class="ym-noprint">  
<a href="1.htm#0" class="chap">1</a>
<a href="2.htm#0" class="chap">2</a>
<a href="3.htm#0" class="chap">3</a>
<a href="4.htm#0" class="chap">4</a>
<a href="5.htm#0" class="chap">5</a>
<a href="6.htm#0" class="chap">6</a>
<a href="7.htm#0" class="chap">7</a>
<a href="8.htm#0" class="chap">8</a>
<a href="9.htm#0" class="chap">9</a>
<a href="10.htm#0" class="chap">10</a>
<a href="11.htm#0" class="chap">11</a>
<a href="12.htm#0" class="chap">12</a>
<a href="13.htm#0" class="chap">13</a>
<a href="14.htm#0" class="chap">14</a>
<span class="chapread">15</span>
<a href="16.htm#0" class="chap">16</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Hoofstuk 15 </h3>
<!--... the Word of God:--><span class="dimver">
 </span>
<p><span class="verse" id="1">1 </span>En dadelik, vroeg in die môre, het die owerpriesters saam met die ouderlinge en skrifgeleerdes en die hele Raad ‘n besluit geneem; en nadat hulle Jesus geboei het, het hulle Hom weggelei en aan Pilatus oorgelewer.  
<br /><span class="verse" id="2">2 </span>En Pilatus het Hom gevra: Is U die Koning van die Jode? En Hy het geantwoord en vir hom gesê: U sê dit.  
<br /><span class="verse" id="3">3 </span>En die owerpriesters het baie beskuldiginge teen Hom ingebring.  
<br /><span class="verse" id="4">4 </span>En Pilatus het Hom weer gevra en gesê: Antwoord U niks nie? Kyk hoe baie getuienisse hulle teen U inbring.  
<br /><span class="verse" id="5">5 </span>Maar Jesus het niks meer geantwoord nie, sodat Pilatus hom verwonder het.  
<br /><span class="verse" id="6">6 </span>En op die fees was hy gewoond om een gevangene, die een wat hulle gevra het, vir hulle los te laat.  
<br /><span class="verse" id="7">7 </span>En daar was ‘n sekere Barábbas wat met mede-oproermakers in die gevangenis was; en hulle het in die opstand ‘n moord begaan.  
<br /><span class="verse" id="8">8 </span>En die skare het geskreeu en begin vra dat hy vir hulle sou doen soos altyd.  
<br /><span class="verse" id="9">9 </span>Toe antwoord Pilatus en sê vir hulle: Wil julle hê dat ek vir julle die Koning van die Jode moet loslaat?  
<br /><span class="verse" id="10">10 </span>Want hy het geweet dat die owerpriesters Hom uit nydigheid oorgelewer het.  
<br /><span class="verse" id="11">11 </span>Maar die owerpriesters het die skare aangehits dat hy liewer Barábbas vir hulle moes loslaat.  
<br /><span class="verse" id="12">12 </span>Toe antwoord Pilatus weer en sê vir hulle: Wat wil julle dan hê moet ek doen met Hom wat julle Koning van die Jode noem?  
<br /><span class="verse" id="13">13 </span>En hulle skreeu weer: Kruisig Hom!  
<br /><span class="verse" id="14">14 </span>Maar Pilatus sê vir hulle: Watter kwaad het Hy dan gedoen? Hulle skreeu toe nog harder: Kruisig Hom!  
<br /><span class="verse" id="15">15 </span>En omdat Pilatus aan die skare hulle sin wou gee, het hy Barábbas vir hulle losgelaat; en nadat hy Jesus laat gésel het, het hy Hom oorgelewer om gekruisig te word.  
<br /><span class="verse" id="16">16 </span>Toe lei die soldate Hom weg in die binneplaas, dit is die goewerneur se paleis, en hulle roep die hele leërafdeling bymekaar  
<br /><span class="verse" id="17">17 </span>en trek Hom ‘n purperkleed aan en vleg ‘n kroon van dorings en sit dit vir Hom op;  
<br /><span class="verse" id="18">18 </span>en hulle begin Hom begroet: Wees gegroet, Koning van die Jode!  
<br /><span class="verse" id="19">19 </span>En hulle slaan Hom met ‘n riet op die hoof en spuug op Hom en val op die knieë en bring Hom hulde.  
<br /><span class="verse" id="20">20 </span>En toe hulle Hom bespot het, trek hulle Hom die purperkleed uit en trek Hom sy eie klere aan; en hulle lei Hom weg om Hom te kruisig.  
<br /><span class="verse" id="21">21 </span>En hulle het ‘n sekere Simon van Ciréne wat van die veld af gekom het, die vader van Alexander en Rufus, gedwing om sy kruis te dra.  
<br /><span class="verse" id="22">22 </span>En hulle het Hom gebring op die plek Gólgota, dit is, as dit vertaal word: Plek van die Hoofskedel.  
<br /><span class="verse" id="23">23 </span>Toe gee hulle Hom wyn met mirre gemeng om te drink, maar Hy het dit nie geneem nie.  
<br /><span class="verse" id="24">24 </span>En nadat hulle Hom gekruisig het, het hulle sy klere verdeel deur die lot te werp oor wat elkeen moes kry.  
<br /><span class="verse" id="25">25 </span>En dit was die derde uur toe hulle Hom gekruisig het.  
<br /><span class="verse" id="26">26 </span>En die opskrif van sy beskuldiging was bokant Hom geskrywe: DIE KONING VAN DIE JODE.  
<br /><span class="verse" id="27">27 </span>Hulle het ook twee rowers saam met Hom gekruisig, een aan sy regter— en een aan sy linkerkant.  
<br /><span class="verse" id="28">28 </span>En die Skrif is vervul wat sê: En Hy is by die misdadigers gereken.  
<br /><span class="verse" id="29">29 </span>En die verbygangers het Hom gesmaad, terwyl hulle hul hoof skud en sê: Ha, U wat die tempel afbreek en in drie dae opbou,  
<br /><span class="verse" id="30">30 </span>verlos Uself en kom af van die kruis!  
<br /><span class="verse" id="31">31 </span>En so het ook die owerpriesters saam met die skrifgeleerdes gespot en vir mekaar gesê: Ander het Hy verlos, Homself kan Hy nie verlos nie.  
<br /><span class="verse" id="32">32 </span>Laat die Christus, die Koning van Israel, nou van die kruis afkom, sodat ons kan sien en glo! Ook die wat saam met Hom gekruisig is, het Hom beledig.  
<br /><span class="verse" id="33">33 </span>En toe dit die sesde uur was, kom daar duisternis oor die hele aarde tot die negende uur toe.  
<br /><span class="verse" id="34">34 </span>En die negende uur het Jesus met ‘n groot stem uitgeroep en gesê: Eloï, Eloï, lamma sabagtáni? wat, as dit vertaal word, beteken: My God, my God, waarom het U My verlaat?  
<br /><span class="verse" id="35">35 </span>En sommige van die wat daar staan, hoor dit en sê: Kyk, Hy roep na Elía.  
<br /><span class="verse" id="36">36 </span>Toe hardloop een en maak ‘n spons vol asyn en sit dit op ‘n riet en laat Hom drink; en hy sê: Wag, laat ons sien of Elía kom om Hom af te haal.  
<br /><span class="verse" id="37">37 </span>Maar Jesus het met ‘n groot stem geroep en die laaste asem uitgeblaas.  
<br /><span class="verse" id="38">38 </span>En die voorhangsel van die tempel het in twee geskeur van bo tot onder.  
<br /><span class="verse" id="39">39 </span>En toe die hoofman oor honderd wat daar reg voor Hom staan, sien dat Hy so uitgeroep en die laaste asem uitgeblaas het, sê hy: Waarlik, Hy was die Seun van God.  
<br /><span class="verse" id="40">40 </span>En daar was ook vroue wat van ver af dit aanskou het. Onder hulle was Maria Magdaléna ook, en Maria, die moeder van Jakobus, die kleine, en van Joses, en Salóme—  
<br /><span class="verse" id="41">41 </span>hulle wat Hom gevolg en Hom gedien het toe Hy in Galiléa was—en baie ander vroue wat saam met Hom opgegaan het na Jerusalem.  
<br /><span class="verse" id="42">42 </span>En toe dit aand geword het, omdat dit die voorbereiding was, dit is die voorsabbat,  
<br /><span class="verse" id="43">43 </span>kom daar ‘n vername raadslid, Josef van Arimathéa, wat self ook die koninkryk van God verwag het; en hy waag dit om na Pilatus in te gaan en die liggaam van Jesus te vra.  
<br /><span class="verse" id="44">44 </span>En Pilatus was verwonderd dat Hy al dood was, en hy het die hoofman oor honderd geroep en hom gevra of Hy al lank dood was.  
<br /><span class="verse" id="45">45 </span>En toe hy dit van die hoofman oor honderd verneem het, het hy die liggaam aan Josef geskenk.  
<br /><span class="verse" id="46">46 </span>En hy het linne gekoop, en Hom afgehaal en in die linne toegedraai, en Hom neergelê in ‘n graf wat in ‘n rots uitgekap was. En hy het ‘n steen teen die opening van die graf gerol.  
<br /><span class="verse" id="47">47 </span>En Maria Magdaléna en Maria, die moeder van Joses, het gesien waar Hy neergelê word.  </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>

<a class="ym-button" title="Next chapter" href="16.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
