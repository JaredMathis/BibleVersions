<!doctype html>
<html lang="lg">
<head>
<meta http-equiv="Content-Type" content="text/html; charset=UTF-8" />
<title>Baibuli y'Oluganda - ENDAGAANOEMPYA - Lukka 1 </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Lukka</h1>
<p class="ym-noprint">Essuula :
<span class="chapread">1</span>
<a href="2.htm#0" class="chap">2</a>
<a href="3.htm#0" class="chap">3</a>
<a href="4.htm#0" class="chap">4</a>
<a href="5.htm#0" class="chap">5</a>
<a href="6.htm#0" class="chap">6</a>
<a href="7.htm#0" class="chap">7</a>
<a href="8.htm#0" class="chap">8</a>
<a href="9.htm#0" class="chap">9</a>
<a href="10.htm#0" class="chap">10</a>
<a href="11.htm#0" class="chap">11</a>
<a href="12.htm#0" class="chap">12</a>
<a href="13.htm#0" class="chap">13</a>
<a href="14.htm#0" class="chap">14</a>
<a href="15.htm#0" class="chap">15</a>
<a href="16.htm#0" class="chap">16</a>
<a href="17.htm#0" class="chap">17</a>
<a href="18.htm#0" class="chap">18</a>
<a href="19.htm#0" class="chap">19</a>
<a href="20.htm#0" class="chap">20</a>
<a href="21.htm#0" class="chap">21</a>
<a href="22.htm#0" class="chap">22</a>
<a href="23.htm#0" class="chap">23</a>
<a href="24.htm#0" class="chap">24</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions"> 
<div class="textBody" id="textBody">
<h3>Essuula 1 </h3>
<!--... the Word of God:--><span class="dimver">
</span>
<p><span class="verse" id="1">1 </span>Bwe baali abangi abaatandika okuwandiika amakulu g'ebigambo ebyatuukirizibwa mu ffe,
<br /><span class="verse" id="2">2 </span>nga bwe baabitubuulira, abo abaasooka okuva ku lubereberye okuba abajulirwa era abaweereza b'ekigambo,
<br /><span class="verse" id="3">3 </span>awo bwe nnaliraanyiza ddala byonna okuva ku lubereberye, era nange nnalaba nga kirungi okukuwandiikira ggwe, Teefiro omulungi ennyo, nga bwe byaliraana;
<br /><span class="verse" id="4">4 </span>olyoke omanye amazima g'ebigambo bye wayigirizibwa.
<br /><span class="verse" id="5">5 </span>Awo mu mirembe gya Kerode, kabaka We Buyudaaya, waaliwo kabona, erinnya lye Zaakaliya, wa mu lulyo lwa Abiya: era yalina omukazi ow'omu bawala ba Alooni, erinnya lye Erisabesi.
<br /><span class="verse" id="6">6 </span>N'abo bombi baali batuukirivu mu maaso ga Katonda, nga batambulira mu biragiro byonna ne mu by'obutuukirivu ebya Mukama nga tebaliiko kabi.
<br /><span class="verse" id="7">7 </span>So tebaalina mwana, kubanga Erisabesi yali mugumba, nabo bombi baali bakaddiye mu myaka gyabwe.
<br /><span class="verse" id="8">8 </span>Awo olwatuuka, bwe yali ng'akola omulimu ogw'obwa kabona mu maaso ga Katonda ng'oluwalo lwe bwe lwaliraana,
<br /><span class="verse" id="9">9 </span>awo akalulu ne kamugwako ng'empisa ez'obwa kabona bwe zaali okuyingira mu yeekaalu ya Mukama okwoteza obubaane. 
<br /><span class="verse" id="10">10 </span>Awo ekibiina kyonna eky'abantu kyali nga kisabira bweru mu kiseera eky'okwoterezaamu. 
<br /><span class="verse" id="11">11 </span>Awo malayika wa Mukama n'amulabikira ng'ayimiridde ku luuyi olwa ddyo olw'ekyoto eky'okwoterezaako. 
<br /><span class="verse" id="12">12 </span>Awo Zaakaliya bwe yamulaba ne yeeraliikirira, n'atya. 
<br /><span class="verse" id="13">13 </span>Naye malayika n'amugamba nti Totya, Zaakaliya; kubanga okwegayirira kwo kuwuliddwa, mukazi wo Erisabesi alikuzaalira omwana ow'obulenzi, olimutuuma erinnya Yokaana. 
<br /><span class="verse" id="14">14 </span>Olisanyuka, era olijaguza, era bangi abalisanyukira okuzaalibwa kwe. 
<br /><span class="verse" id="15">15 </span>Kubanga aliba mukulu mu maaso ga Mukama, so talinywa mwenge newakubadde ekitamiiza; era alijjuzibwa Omwoyo Omutukuvu, okuva mu lubuto lwa nnyina. 
<br /><span class="verse" id="16">16 </span>Era bangi mu baana ba Isiraeri alibakomyawo eri Mukama Katonda waabwe. 
<br /><span class="verse" id="17">17 </span>Alikulembera mu maaso ge: mu mwoyo n'amaanyi ga Eriya okukomyawo emitima gya bajjajja eri abaana, n'abatawulira okutambuliranga mu magezi g'abatuukirivu; okutegekera Mukama abantu abateekebwateekebwa. 
<br /><span class="verse" id="18">18 </span>Awo Zaakaliya n'agamba malayika nti Nnaakimanya ntya ekyo? kubanga nze ndi mukadde, ne mukazi wange akaddiye mu myaka gye. 
<br /><span class="verse" id="19">19 </span>Awo malayika n'addamu n'amugamba nti Nze Gabulyeri, ayimirira mu maaso ga Katonda; era nnatumibwa okwogera naawe n'okukubuulira ebigambo ebyo ebirungi. 
<br /><span class="verse" id="20">20 </span>Kale, laba, olisirika era nga toyinza kwogera, okutuusa ku lunaku lwe biribaawo ebyo, kubanga tokkirizza bigambo byange, ebirituukirizibwa mu ntuuko zaabyo. 
<br /><span class="verse" id="21">21 </span>Awo abantu baali balindirira Zaakaliya, ne beewuunya bw'aludde mu yeekaalu. 
<br /><span class="verse" id="22">22 </span>Awo bwe yafuluma n'atayinza kwogera nabo: ne bategeera nti alabye okwolesebwa mu yeekaalu: n'alwawo ng'abawenya n'omukono ng'akyasiruwadde. 
<br /><span class="verse" id="23">23 </span>Awo olwatuuka, ennaku ez'okuweereza kwe bwe zaggwaayo, n'addayo eka ewuwe. 
<br /><span class="verse" id="24">24 </span>Awo ennaku ezo bwe zaayitawo mukazi we Erisabesi n'aba olubuto: ne yeekwekera emyezi etaano, ng'agamba nti 
<br /><span class="verse" id="25">25 </span>Bw'atyo Mukama bw'ankoze mu nnaku ze yantunuuliriramu okunziyako ensonyi mu bantu. 
<br /><span class="verse" id="26">26 </span>Awo mu mwezi ogw'omukaaga malayika Gabulyeri n'atumibwa Katonda mu kibuga eky'e Ggaliraaya erinnya lyakyo Nazaaleesi, 
<br /><span class="verse" id="27">27 </span>eri omuwala atamanyi musajja eyali ayogerezebwa omusajja erinnya lye Yusufu ow'omu nnyumba ya Dawudi; n'erinnya ly'omuwala Malyamu. 
<br /><span class="verse" id="28">28 </span>Awo n'ayingira omumwe, n'agamba nti Mirembe ggwe aweereddwa ennyo ekisa, Mukama ali naawe. 
<br /><span class="verse" id="29">29 </span>Naye ye ne yeeraliikirira ekigambo ekyo, n'alowooza okulamusa okwo bwe kuli. 
<br /><span class="verse" id="30">30 </span>Awo malayika n'amugamba nti Totya, Malyamu; kubanga olabye ekisa eri Katonda. 
<br /><span class="verse" id="31">31 </span>Era, laba, oliba olubuto, olizaala omwana ow'obulenzi, olimutuuma erinnya Yesu. 
<br /><span class="verse" id="32">32 </span>Oyo aliba mukulu, aliyitibwa Mwana w'Oyo Ali waggulu ennyo. Era Mukama Katonda alimuwa entebe ya Dawudi jjajjaawe: 
<br /><span class="verse" id="33">33 </span>era anaafuganga ennyumba ya Yakobo emirembe n'emirembe, so obwakabaka bwe tebuliggwaawo. 
<br /><span class="verse" id="34">34 </span>Awo Malyamu n'agamba malayika nti Kiriba kitya ekyo, kubanga simanyi musajja? 
<br /><span class="verse" id="35">35 </span>Ne malayika n'addamu n'amugamba nti Omwoyo Omutukuvu alikujjira, n'amaanyi g'Oyo Ali waggulu ennyo galikusiikiriza: era ekyo ekirizaalibwa kyekiriva kiyitibwa ekitukuvu, omwana wa Katonda. 
<br /><span class="verse" id="36">36 </span>Laba, Erisabesi muganda wo, era ye ali lubuto lwa mwana wa bulenzi mu bukadde bwe; guno gwe mwezi gwe ogw'omukaaga eyayitibwanga omugumba. 
<br /><span class="verse" id="37">37 </span>Kubanga tewali kigambo ekiva eri Katonda kiribulwa maanyi. 
<br /><span class="verse" id="38">38 </span>Malyamu n'agamba nti Laba, nze ndi muzaana wa Mukama; kibe ku nze nga bw'ogambye. Awo malayika n'ava gy'ali. 
<br /><span class="verse" id="39">39 </span>Awo mu nnaku ezo Malyamu n'ayimuka n'agenda mangu mu nsi ey'ensozi, mu kibuga kya Yuda; 
<br /><span class="verse" id="40">40 </span>n'ayingira mu nnyumba ya Zaakaliya n'alamusa Erisabesi. 
<br /><span class="verse" id="41">41 </span>Awo olwatuuka Erisabesi bwe yawulira okulamusa kwa Malyamu, omwana n'abuukabuuka mu lubuto lwe; Erisabesi n'ajjuzibwa Omwoyo Omutukuvu; 
<br /><span class="verse" id="42">42 </span>n'ayogerera waggulu n'eddoboozi ddene n'agamba nti Oweereddwa omukisa ggwe mu bakazi, n'ekibala eky'omu lubuto lwo kiweereddwa omukisa. 
<br /><span class="verse" id="43">43 </span>Nange nno, ekigambo kino kivudde wa, nnyina Mukama wange okujja gye ndi? 
<br /><span class="verse" id="44">44 </span>Kubanga laba, eddoboozi ly'okulamusa kwo bwe liyingidde mu matu gange, omwana n'abuukabuuka mu lubuto lwange, olw'essanyu. 
<br /><span class="verse" id="45">45 </span>Aweereddwa omukisa eyakkiriza; kubanga birituukirizibwa ebyo bye wagambibwa Mukama. 
<br /><span class="verse" id="46">46 </span>Malyamu n'agamba nti Emmeeme yange etendereza Mukama, 
<br /><span class="verse" id="47">47 </span>N'omwoyo gwange gusanyukidde Katonda Omulokozi wange. 
<br /><span class="verse" id="48">48 </span>Kubanga alabye obunaku bw’omuzaana we: Kubanga, laba, okusooka leero ab’emirembe gyonna banampitanga aweeredawa omukisa. 
<br /><span class="verse" id="49">49 </span>Kubanga Omuyinza ankoledde ebikulu; N'erinnya ly'ettukuvu. 
<br /><span class="verse" id="50">50 </span>N'ekisa kye kiri mu bamutya; Emirembe n'emirembe. 
<br /><span class="verse" id="51">51 </span>Alaze amaanyi n'omukono gwe; Asaasaanyizza abalina amalala mu kuteerera kw'omu mitima gyabwe. 
<br /><span class="verse" id="52">52 </span>Agobye abafuzi abeekulumbaza ku ntebe zaabwe, Agulumizizza abeetoowaze. 
<br /><span class="verse" id="53">53 </span>Abalina enjala abakkusizza ebirungi; N'abagagga abagobye nga tebalina kintu. 
<br /><span class="verse" id="54">54 </span>Abedde Isiraeri omuddu we Ajjukire ekisa kye. 
<br /><span class="verse" id="55">55 </span>(Nga bwe yagamba bajjajjaffe) Eri Ibulayimu n'ezzadde lye, emirembe gyonna. 
<br /><span class="verse" id="56">56 </span>Awo Malyamu n'amalayo emyezi ng'esatu, n'akomawo ewuwe. 
<br /><span class="verse" id="57">57 </span>Awo ebiro bya Erisabesi ne bituuka okuzaala: n'azaala omwana wa bulenzi. 
<br /><span class="verse" id="58">58 </span>Baliraanwa be n'ab'ekika kye ne bawulira nga Mukama amugulumiririzza ekisa kye, ne basanyukira wamu naye. 
<br /><span class="verse" id="59">59 </span>Awo olwatuuka ku lunaku olw'omunaana, ne bajja okukomola omwana; baali baagala okumutuuma erinnya lya kitaawe Zaakaliya. 
<br /><span class="verse" id="60">60 </span>Nnyina n'addamu nagamba nti Nedda, naye anaatuumibwa Yokaana. 
<br /><span class="verse" id="61">61 </span>Ne bamugamba nti Tewali wa mu kika kyo ayitibwa linnya eryo. 
<br /><span class="verse" id="62">62 </span>Ne bawenya kitaawe, bw'ayagala okumutuuma. 
<br /><span class="verse" id="63">63 </span>N'ayagala ekipande eky'okuwandiikako, n'awandiika, n'agamba nti Erinnya lye Yokaana. Ne beewuunya bonna. 
<br /><span class="verse" id="64">64 </span>Amangu ago akamwa ke ne kazibuka, n'olulimi lwe ne lusumulukuka, n'ayogera nga yeebaza Katonda. 
<br /><span class="verse" id="65">65 </span>Bonna abaali baliraanyeewo ne batya. N'ebigambo ebyo byonna ne bibuna mu nsi yonna ey'ensozi ey'e Buyudaaya. 
<br /><span class="verse" id="66">66 </span>Ne bonna abaabiwulira ne babissa mu mitima gyabwe, ne bagamba nti Kale omwana oyo aliba ki? kubanga omukono gwa Mukama gwali wamu naye. 
<br /><span class="verse" id="67">67 </span>Kitaawe Zaakaliya n'ajjuzibwa Omwoyo Omutukuvu, n'alagula, ng'agamba nti 
<br /><span class="verse" id="68">68 </span>Atenderezebwe Mukama, Katonda wa Isiraeri; Kubanga akyalidde abantu be, era abanunudde, 
<br /><span class="verse" id="69">69 </span>Era atuyimusirizza ejjembe ery'obulokozi Mu nnyumba y'omuddu we Dawudi. 
<br /><span class="verse" id="70">70 </span>(Nga bwe yayogerera mu kamwa ka bannabbi be abatukuvu, abaaliwo kasookedde ensi ebaawo), 
<br /><span class="verse" id="71">71 </span>Okulokolebwa mu balabe baffe; ne mu mikono gy'abo bonna abatukyawa; 
<br /><span class="verse" id="72">72 </span>Okutuukiriza ekisa kye yasuubiza bajjajjaffe, N'okujjukira endagaano ye entukuvu. 
<br /><span class="verse" id="73">73 </span>Okutuukiriza ekirayiro kye yalayirira jjajjaffe Ibulayimu, 
<br /><span class="verse" id="74">74 </span>Okukituwa ffe; ffe bwe tulokolebwa mu mikono gy'abalabe baffe, Tulyoke tumuweereze nga tetuliko kye tutya, 
<br /><span class="verse" id="75">75 </span>Mu butukuvu ne mu butuukirivu mu maaso ge ennaku zaffe zonna. 
<br /><span class="verse" id="76">76 </span>Naawe, omwana, oliyitibwa naabbi w'Oyo Ali waggulu ennyo: Kubanga olikulembera Mukama okulongoosa amakubo ge; 
<br /><span class="verse" id="77">77 </span>Okumanyisa abantu be obulokozi, Ebibi byabwe bibaggibweko, 
<br /><span class="verse" id="78">78 </span>Olw'ekisa kya Katonda waffe ekirungi, Emmambya kyevudde etusalira eva mu ggulu, 
<br /><span class="verse" id="79">79 </span>Okwakira abatuula mu nzikiza, ne mu kisiikirize ky'olumbe, Okuluŋŋamya ebigere byaffe mu kkubo ery'emirembe. 
<br /><span class="verse" id="80">80 </span>Omwana n'akula, n'ayongerwako amaanyi mu mwoyo; n'abeera mu malungu okutuusa ku lunaku lwe yayolesebwa eri Isiraeri.
</p>
<!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<p><a title="Print this page" href="javascript:window.print()" class="ym-button">&nbsp;<img src="../../_assets/img/printer.gif" class="imageatt" alt="printer"/>&nbsp;</a>
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<!--next Essuula start-->
<a class="ym-button" title="Next Essuula" href="2.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
