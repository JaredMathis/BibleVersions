<!doctype html>
<html lang="sw">
<head>
<meta http-equiv="Content-Type" content="text/html; charset=UTF-8" />
<title>Mathayo-24: Kiswahili Biblia - Agano Jipya  </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Mathayo</h1>
<p class="ym-noprint"> 
<a href="1.htm#0" class="chap"> 1</a> 
<a href="2.htm#0" class="chap"> 2</a> 
<a href="3.htm#0" class="chap"> 3</a> 
<a href="4.htm#0" class="chap"> 4</a> 
<a href="5.htm#0" class="chap"> 5</a> 
<a href="6.htm#0" class="chap"> 6</a> 
<a href="7.htm#0" class="chap"> 7</a> 
<a href="8.htm#0" class="chap"> 8</a> 
<a href="9.htm#0" class="chap"> 9</a> 
<a href="10.htm#0" class="chap"> 10</a> 
<a href="11.htm#0" class="chap"> 11</a> 
<a href="12.htm#0" class="chap"> 12</a> 
<a href="13.htm#0" class="chap"> 13</a> 
<a href="14.htm#0" class="chap"> 14</a> 
<a href="15.htm#0" class="chap"> 15</a> 
<a href="16.htm#0" class="chap"> 16</a> 
<a href="17.htm#0" class="chap"> 17</a> 
<a href="18.htm#0" class="chap"> 18</a> 
<a href="19.htm#0" class="chap"> 19</a> 
<a href="20.htm#0" class="chap"> 20</a> 
<a href="21.htm#0" class="chap"> 21</a> 
<a href="22.htm#0" class="chap"> 22</a> 
<a href="23.htm#0" class="chap"> 23</a>
<span class="chapread">24</span>
<a href="25.htm#0" class="chap"> 25</a> 
<a href="26.htm#0" class="chap"> 26</a> 
<a href="27.htm#0" class="chap"> 27</a> 
<a href="28.htm#0" class="chap"> 28</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions"> 
<div class="textBody" id="textBody">
<h3>Mlango 24 </h3>
<!--... the Word of God:--><span class="dimver">   
</span>
<p><span class="verse" id="1">1 </span>Yesu akaenda zake, akatoka hekaluni; wanafunzi wake wakamwendea ili kumwonyesha majengo ya hekalu.
<br /><span class="verse" id="2">2 </span>Naye akajibu akawaambia, Hamyaoni haya yote? Amin, nawaambieni, Halitasalia hapa jiwe juu ya jiwe ambalo halitabomoshwa.
<br /><span class="verse" id="3">3 </span>Hata alipokuwa ameketi katika mlima wa Mizeituni, wanafunzi wake wakamwendea kwa faragha, wakisema, Tuambie, mambo hayo yatakuwa lini? Nayo ni nini dalili ya kuja kwako, na ya mwisho wa dunia?
<br /><span class="verse" id="4">4 </span>Yesu akajibu, akawaambia, Angalieni, mtu asiwadanganye.
<br /><span class="verse" id="5">5 </span>Kwa sababu wengi watakuja kwa jina langu, wakisema, Mimi ni Kristo; nao watadanganya wengi.
<br /><span class="verse" id="6">6 </span>Nanyi mtasikia habari za vita na matetesi ya vita; angalieni, msitishwe; maana hayo hayana budi kutukia; lakini ule mwisho bado.
<br /><span class="verse" id="7">7 </span>Kwa maana taifa litaondoka kupigana na taifa, na ufalme kupigana na ufalme; kutakuwa na njaa, na matetemeko ya nchi mahali mahali.
<br /><span class="verse" id="8">8 </span>Hayo yote ndiyo mwanzo wa utungu.
<br /><span class="verse" id="9">9 </span>Wakati huo watawasaliti ninyi mpate dhiki, nao watawaua; nanyi mtakuwa watu wa kuchukiwa na mataifa yote kwa ajili ya jina langu.
<br /><span class="verse" id="10">10 </span>Ndipo wengi watakapojikwaa, nao watasalitiana, na kuchukiana.
<br /><span class="verse" id="11">11 </span>Na manabii wengi wa uongo watatokea, na kudanganya wengi.
<br /><span class="verse" id="12">12 </span>Na kwa sababu ya kuongezeka maasi, upendo wa wengi utapoa.
<br /><span class="verse" id="13">13 </span>Lakini mwenye kuvumilia hata mwisho, ndiye atakayeokoka.
<br /><span class="verse" id="14">14 </span>Tena habari njema ya ufalme itahubiriwa katika ulimwengu wote, kuwa ushuhuda kwa mataifa yote; hapo ndipo ule mwisho utakapokuja.
<br /><span class="verse" id="15">15 </span>Basi hapo mtakapoliona chukizo la uharibifu, lile lililonenwa na nabii Danieli, limesimama katika patakatifu (asomaye na afahamu),
<br /><span class="verse" id="16">16 </span>ndipo walio katika Uyahudi na wakimbilie milimani;
<br /><span class="verse" id="17">17 </span>naye aliye juu ya dari asishuke kuvichukua vitu vilivyomo nyumbani mwake;
<br /><span class="verse" id="18">18 </span>wala aliye shambani asirudi nyuma kuichukua nguo yake.
<br /><span class="verse" id="19">19 </span>Ole wao wenye mimba na wanyonyeshao siku hizo!
<br /><span class="verse" id="20">20 </span>Ombeni, ili kukimbia kwenu kusiwe wakati wa baridi, wala siku ya sabato.
<br /><span class="verse" id="21">21 </span>Kwa kuwa wakati huo kutakuwapo dhiki kubwa, ambayo haijatokea namna yake tangu mwanzo wa ulimwengu hata sasa, wala haitakuwapo kamwe.
<br /><span class="verse" id="22">22 </span>Na kama siku hizo zisingalifupizwa, asingeokoka mtu ye yote; lakini kwa ajili ya wateule zitafupizwa siku hizo.
<br /><span class="verse" id="23">23 </span>Wakati huo mtu akiwaambia, Tazama, Kristo yupo hapa, au yuko kule msisadiki.
<br /><span class="verse" id="24">24 </span>Kwa maana watatokea makristo wa uongo, na manabii wa uongo, nao watatoa ishara kubwa na maajabu; wapate kuwapoteza, kama yamkini, hata walio wateule.
<br /><span class="verse" id="25">25 </span>Tazama, nimekwisha kuwaonya mbele.
<br /><span class="verse" id="26">26 </span>Basi wakiwaambia, Yuko jangwani, msitoke; yumo nyumbani, msisadiki.
<br /><span class="verse" id="27">27 </span>Kwa maana kama vile umeme utokavyo mashariki ukaonekana hata magharibi, hivyo ndivyo kutakavyokuwa kuja kwake Mwana wa Adamu.
<br /><span class="verse" id="28">28 </span>Kwa kuwa po pote ulipo mzoga, ndipo watakapokusanyika tai.
<br /><span class="verse" id="29">29 </span>Lakini mara, baada ya dhiki ya siku zile, jua litatiwa giza, na mwezi hautatoa mwanga wake, na nyota zitaanguka mbinguni, na nguvu za mbinguni zitatikisika;
<br /><span class="verse" id="30">30 </span>ndipo itakapoonekana ishara yake Mwana wa Adamu mbinguni; ndipo mataifa yote ya ulimwengu watakapoomboleza, nao watamwona Mwana wa Adamu akija juu ya mawingu ya mbinguni pamoja na nguvu na utukufu mwingi.
<br /><span class="verse" id="31">31 </span>Naye atawatuma malaika zake pamoja na sauti kuu ya parapanda, nao watawakusanya wateule wake toka pepo nne, toka mwisho huu wa mbingu mpaka mwisho huu.
<br /><span class="verse" id="32">32 </span>Basi kwa mtini jifunzeni mfano; tawi lake likiisha kuchipuka na kuchanua majani, mwatambua ya kuwa wakati wa mavuno u karibu;
<br /><span class="verse" id="33">33 </span>nanyi kadhalika, myaonapo hayo yote, tambueni ya kuwa yu karibu, milangoni.
<br /><span class="verse" id="34">34 </span>Amin, nawaambia, Kizazi hiki hakitapita, hata hayo yote yatakapotimia.
<br /><span class="verse" id="35">35 </span>Mbingu na nchi zitapita; lakini maneno yangu hayatapita kamwe.
<br /><span class="verse" id="36">36 </span>Walakini habari ya siku ile na saa ile hakuna aijuaye, hata malaika walio mbinguni, wala Mwana, ila Baba peke yake.
<br /><span class="verse" id="37">37 </span>Kwa maana kama vile ilivyokuwa siku za Nuhu, ndivyo kutakavyokuwa kuja kwake Mwana wa Adamu.
<br /><span class="verse" id="38">38 </span>Kwa kuwa kama vile siku zile zilizokuwa kabla ya Gharika watu walivyokuwa wakila, na kunywa, wakioa na kuolewa, hata siku ile aliyoingia Nuhu katika safina,
<br /><span class="verse" id="39">39 </span>wasitambue, hata Gharika ikaja, ikawachukua wote, ndivyo kutakavyokuwa kuja kwake Mwana wa Adamu.
<br /><span class="verse" id="40">40 </span>Wakati ule watu wawili watakuwako kondeni; mmoja atwaliwa, mmoja aachwa;
<br /><span class="verse" id="41">41 </span>wanawake wawili watakuwa wakisaga; mmoja atwaliwa, mmoja aachwa.
<br /><span class="verse" id="42">42 </span>Kesheni basi; kwa maana hamjui ni siku ipi atakayokuja Bwana wenu.
<br /><span class="verse" id="43">43 </span>Lakini fahamuni neno hili; kama mwenye nyumba angaliijua ile zamu mwivi atakayokuja, angalikesha, wala asingaliiacha nyumba yake kuvunjwa.
<br /><span class="verse" id="44">44 </span>Kwa sababu hiyo ninyi nanyi jiwekeni tayari; kwa kuwa katika saa msiyodhani Mwana wa Adamu yuaja.
<br /><span class="verse" id="45">45 </span>Ni nani basi yule mtumwa mwaminifu mwenye akili, ambaye bwana wake alimweka juu ya nyumba yake, awape watu chakula kwa wakati wake?
<br /><span class="verse" id="46">46 </span>Heri mtumwa yule, ambaye bwana wake ajapo atamkuta akifanya hivyo.
<br /><span class="verse" id="47">47 </span>Amin, nawaambieni, atamweka juu ya vitu vyake vyote.
<br /><span class="verse" id="48">48 </span>Lakini mtumwa yule mbaya akisema moyoni mwake, Bwana wangu anakawia;
<br /><span class="verse" id="49">49 </span>akaanza kuwapiga wajoli wake, na kula na kunywa pamoja na walevi;
<br /><span class="verse" id="50">50 </span>bwana wake mtumwa huyo atakuja siku asiyodhani, na saa asiyojua,
<br /><span class="verse" id="51">51 </span>atamkata vipande viwili, na kumwekea fungu lake pamoja na wanafiki; ndiko kutakuwako kilio na kusaga meno.
</p>
<!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="25.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
