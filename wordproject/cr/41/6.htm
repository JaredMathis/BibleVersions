<!doctype html>
<html lang="hr">
<head>
<meta http-equiv="Content-Type" content="text/html; charset=UTF-8" />
<title>Marko 6: Hrvatska BIBLIJA - NOVI ZAVJET </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Marko </h1>
<p class="ym-noprint"> 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a>
<span class="chapread">6</span>
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Poglavlje 6 </h3>
<!--... the Word of God:--><span class="dimver">
 </span>
<p><span class="verse" id="1">1 </span>I otišavši odande, dođe u svoj zavičaj. A doprate ga učenici. 
<br /><span class="verse" id="2">2 </span>I kada dođe subota, poče učiti u sinagogi. I mnogi što su  ga slušali preneraženi govorahu: "Odakle to ovome? Kakva li mu  je mudrost dana? I kakva se to silna djela događaju po njegovim  rukama? 
<br /><span class="verse" id="3">3 </span>Nije li ovo drvodjelja, sin Marijin, i brat Jakovljev, i Josipov, i Judin, i Šimunov? I nisu li mu sestre ovdje među  nama?" I sablažnjavahu se o njega. 
<br /><span class="verse" id="4">4 </span>A Isus im govoraše: "Nije prorok bez časti doli u svom  zavičaju i među rodbinom i u svom domu." 
<br /><span class="verse" id="5">5 </span>I ne mogaše ondje  učiniti ni jedno čudo, osim što ozdravi nekoliko nemoćnika stavivši  ruke na njih. 
<br /><span class="verse" id="6">6 </span>I čudio se njihovoj nevjeri. Obilazio je selima uokolo i naučavao. 
<br /><span class="verse" id="7">7 </span>Dozva dvanaestoricu te ih poče slati dva po dva dajući  im vlast nad nečistim dusima. 
<br /><span class="verse" id="8">8 </span>I zapovjedi im da na put ne  nose ništa osim štapa: ni kruha, ni torbe, ni novaca o pojasu, 
<br /><span class="verse" id="9">9 </span>nego da nose samo sandale i da ne oblače dviju haljina. 
<br /><span class="verse" id="10">10 </span>I govoraše im: "Kad uđete gdje u kuću, u njoj ostanite  dok ne odete odande. 
<br /><span class="verse" id="11">11 </span>Ako vas gdje ne prime te vas ne poslušaju, iziđite odande i otresite prah ispod svojih nogu njima za svjedočanstvo." 
<br /><span class="verse" id="12">12 </span>Otišavši, propovijedali su obraćenje, 
<br /><span class="verse" id="13">13 </span>izgonili mnoge  zloduhe i mnoge su nemoćnike mazali uljem i oni su ozdravljali. 
<br /><span class="verse" id="14">14 </span>Dočuo to i kralj Herod jer se razglasilo Isusovo ime  te se govorilo: "Ivan Krstitelj uskrsnuo od mrtvih i zato čudesne  sile djeluju u njemu." 
<br /><span class="verse" id="15">15 </span>A drugi govorahu: "Ilija je!" Treći  opet: "Prorok, kao jedan od proroka." 
<br /><span class="verse" id="16">16 </span>Herod pak na to govoraše:  "Uskrsnu Ivan kojemu ja odrubih glavu." 
<br /><span class="verse" id="17">17 </span>Herod doista bijaše dao uhititi Ivana i svezati ga u  tamnici zbog Herodijade, žene brata svoga Filipa, kojom se bio  oženio. 
<br /><span class="verse" id="18">18 </span>Budući da je Ivan govorio Herodu: "Ne smiješ imati  žene brata svojega!", 
<br /><span class="verse" id="19">19 </span>Herodijada ga mrzila i htjela ga ubiti, ali nije mogla 
<br /><span class="verse" id="20">20 </span>jer se Herod bojao Ivana; znao je da je on  čovjek pravedan i svet pa ga je štitio. I kad god bi ga slušao, uvelike bi se zbunio, a rado ga je slušao. 
<br /><span class="verse" id="21">21 </span>I dođe zgodan dan kad Herod o svom rođendanu priredi  gozbu svojim velikašima, časnicima i prvacima galilejskim. 
<br /><span class="verse" id="22">22 </span>Uđe  kći Herodijadina i zaplesa. Svidje se Herodu i sustolnicima.  Kralj reče djevojci: "Zaišti od mene što god hoćeš i dat ću ti!" 
<br /><span class="verse" id="23">23 </span>I zakle joj se: "Što god zaišteš od mene, dat ću ti, pa  bilo to i pol mojega kraljevstva." 
<br /><span class="verse" id="24">24 </span>Ona iziđe pa će svojoj  materi: "Što da zaištem?" A ona će: "Glavu Ivana Krstitelja!" 
<br /><span class="verse" id="25">25 </span>I odmah žurno uđe kralju te zaište: "Hoću da mi odmah dadeš  na pladnju glavu Ivana Krstitelja!" 
<br /><span class="verse" id="26">26 </span>Ožalosti se kralj, ali zbog zakletve i sustolnika na  htjede je odbiti. 
<br /><span class="verse" id="27">27 </span>Kralj odmah posla krvnika i naredi da donese  glavu Ivanovu. On ode, odrubi mu glavu u tamnici, 
<br /><span class="verse" id="28">28 </span>donese  je na pladnju i dade je djevojci, a djevojka materi. 
<br /><span class="verse" id="29">29 </span>Kad  za to dočuše Ivanovi učenici, dođu, uzmu njegovo tijelo i polože  ga u grob. 
<br /><span class="verse" id="30">30 </span>Uto se apostoli skupe oko Isusa i izvijeste ga o svemu  što su činili i naučavali. 
<br /><span class="verse" id="31">31 </span>I reče im: "Hajdete i vi u osamu  na samotno mjesto, i otpočinite malo." Jer mnogo je svijeta dolazilo  i odlazilo pa nisu imali kada ni jesti. 
<br /><span class="verse" id="32">32 </span>Otploviše dakle lađom  na samotno mjesto, u osamu. 
<br /><span class="verse" id="33">33 </span>No kad su odlazili, mnogi ih  vidješe i prepoznaše te se pješice iz svih gradova strčaše onamo  i pretekoše ih. 
<br /><span class="verse" id="34">34 </span>Kad iziđe, vidje silan svijet i sažali mu se jer bijahu  kao ovce bez pastira pa ih stane poučavati u mnogočemu. 
<br /><span class="verse" id="35">35 </span>A u kasni već sat pristupe mu učenici pa mu reknu: "Pust  je ovo kraj i već je kasno. 
<br /><span class="verse" id="36">36 </span>Otpusti ih da odu po okolnim  zaseocima i selima i kupe sebi što za jelo." 
<br /><span class="verse" id="37">37 </span>No on im odgovori:  "Podajte im vi jesti." Kažu mu: "Da pođemo i kupimo za dvjesta  denara kruha pa da im damo jesti?" 
<br /><span class="verse" id="38">38 </span>A on će im: "Koliko kruhova imate? Idite i vidite!" Pošto  izvidješe, kažu: "Pet, i dvije ribe." 
<br /><span class="verse" id="39">39 </span>I zapovjedi im da sve, u skupinama, posjedaju po zelenoj travi. 
<br /><span class="verse" id="40">40 </span>I pružiše se po  sto i po pedeset na svaku lijehu. 
<br /><span class="verse" id="41">41 </span>On uze pet kruhova i dvije ribe, pogleda na nebo, izreče  blagoslov pa razlomi kruhove i davaše učenicima da posluže ljude.  Tako i dvije ribe razdijeli svima. 
<br /><span class="verse" id="42">42 </span>I jeli su svi i nasitili se. 
<br /><span class="verse" id="43">43 </span>I od ulomaka nakupiše dvanaest  punih košara, a i od riba. 
<br /><span class="verse" id="44">44 </span>A jelo je pet tisuća muškaraca. 
<br /><span class="verse" id="45">45 </span>On odmah prisili učenike da uđu u lađu i da se prebace  prijeko, prema Betsaidi, dok on otpusti mnoštvo. 
<br /><span class="verse" id="46">46 </span>I pošto  se rasta s ljudima, otiđe u goru da se pomoli. 
<br /><span class="verse" id="47">47 </span>Uvečer pak lađa bijaše posred mora, a on sam na kraju. 
<br /><span class="verse" id="48">48 </span>Vidjevši kako se muče veslajući, jer im bijaše protivan vjetar, oko četvrte noćne straže dođe k njima hodeći po moru. I htjede  ih mimoići. 
<br /><span class="verse" id="49">49 </span>A oni, vidjevši kako hodi po moru, pomisliše  da je utvara pa kriknuše. 
<br /><span class="verse" id="50">50 </span>Jer svi su ga vidjeli i prestrašili  se. A on im odmah progovori: "Hrabro samo! Ja sam! Ne bojte se!" 
<br /><span class="verse" id="51">51 </span>I uziđe k njima u lađu, a vjetar utihnu. I veoma se, prekomjerno, snebivahu; 
<br /><span class="verse" id="52">52 </span>još ne shvatiše ono o kruhovima, nego im srce  bijaše stvrdnuto. 
<br /><span class="verse" id="53">53 </span>Pošto doploviše na kraj, dođu u Genezaret i pristanu. 
<br /><span class="verse" id="54">54 </span>Kad iziđu iz lađe, ljudi ga odmah prepoznaju 
<br /><span class="verse" id="55">55 </span>pa oblete  sav onaj kraj. I počnu donositi na nosilima bolesnike onamo gdje  bi čuli da se on nalazi. 
<br /><span class="verse" id="56">56 </span>I kamo bi god ulazio - u sela, u  gradove, u zaseoke - po trgovima bi stavljali bolesnike i molili  ga da se dotaknu makar skuta njegove haljine. I koji bi ga se  god dotakli, ozdravljali bi. </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="7.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
