<!doctype html>
<html lang="hr">
<head>
<meta http-equiv="Content-Type" content="text/html; charset=UTF-8" />
<title>2 Kraljevima 17 : Hrvatska BIBLIJA - STARI ZAVJET </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>2 Kraljevima</h1>
<p class="ym-noprint"> 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a>
<span class="chapread">17</span>
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Poglavlje 17 </h3>
<!--... the Word of God:--><span class="dimver">
 </span>
<p><span class="verse" id="1">1 </span>Dvanaeste godine kraljevanja Ahaza u Judeji, postao je Hošea, sin Elin, izraelskim kraljem u Samariji. Kraljevao je devet  godina. 
<br /><span class="verse" id="2">2 </span>On je činio što je zlo u očima Jahvinim, ali ne kao  izraelski kraljevi, njegovi prethodnici. 
<br /><span class="verse" id="3">3 </span>Asirski kralj Salmanasar  pošao je protiv Hošee, koji mu se pokorio i plaćao mu danak. 
<br /><span class="verse" id="4">4 </span>Ali je asirski kralj otkrio da mu Hošea sprema zavjeru: još  je Hošea poslao poslanike egipatskom kralju Sou i nije platio  danaka asirskom kralju kao svake godine. Tada ga asirski kralj  baci u tamnicu. 
<br /><span class="verse" id="5">5 </span>Asirski kralj osvoji svu zemlju i krenu opsjedati Samariju.  Opsjedao ju je tri godine. 
<br /><span class="verse" id="6">6 </span>Devete godine Hošeine vladavine  zauze asirski kralj Samariju i odvede Izraelce u sužanjstvo u  Asiriju. Naselio ih je u Helahu, i na Haboru, rijeci u Gozanu, i u gradovima medijskim. 
<br /><span class="verse" id="7">7 </span>I tako se dogodilo zato što su Izraelci sagriješili protiv  Jahve, Boga svoga, koji ih je izveo iz zemlje egipatske, ispod  vlasti faraona, kralja egipatskog. Štovali su druge bogove, 
<br /><span class="verse" id="8">8 </span>slijedili  običaje naroda što ih je Jahve protjerao pred sinovima Izraelovim, živjeli po običajima što su ih uveli kraljevi Izraelovi. 
<br /><span class="verse" id="9">9 </span>Izraelci  i njihovi kraljevi potajno su činili neprikladna djela protiv  Jahve, Boga svoga. Podigli su uzvišice u svim svojim naseljima:  od stražarskih kula pa do utvrđenih gradova. 
<br /><span class="verse" id="10">10 </span>Podizali su  stupove i ašere na svakom humku i pod svakim zelenim drvetom. 
<br /><span class="verse" id="11">11 </span>Ondje su, na svim uzvišicama, palili kad po običaju naroda  što ih je Jahve protjerao ispred njih i činili su zla djela te  izazivali gnjev Jahvin. 
<br /><span class="verse" id="12">12 </span>Služili su idolima, premda im Jahve  bijaše rekao: "Ne činite toga!" 
<br /><span class="verse" id="13">13 </span>A Jahve opominjaše Izraelce i Judejce preko svih svojih  proroka i sviju vidjelaca: "Obratite se od zlog puta svoga",  govorio je, "i pokoravajte se naredbama i zapovijedima mojim  prema Zakonu koji sam naložio ocima vašim i prema svemu što sam  vam objavio preko slugu svojih - proroka." 
<br /><span class="verse" id="14">14 </span>Ali oni nisu poslušali  nego su ostali tvrdovrati kao i njihovi oci, koji nisu vjerovali  u Jahvu, Boga svoga. 
<br /><span class="verse" id="15">15 </span>Prezreli su njegove zakone i Savez koji  je sklopio s njihovim ocima i opomene njegove koje im je upućivao.  Težili su za ispraznošću, pa su i sami postali isprazni slijedeći  narode oko sebe, premda im je Jahve zapovjedio da ne čine kao  oni. 
<br /><span class="verse" id="16">16 </span>Odbacili su sve zapovijedi Jahve, Boga svoga, i načinili  su sebi salivene idole, dva teleta. Podigli su ašere, klanjali  se svoj vojsci nebeskoj i služili Baalu. 
<br /><span class="verse" id="17">17 </span>Provodili su svoje  sinove i kćeri kroz oganj, odavali se vračanju i gatanju, čineći  tako zlo u očima Jahvinim i razjarujući ga. 
<br /><span class="verse" id="18">18 </span>Tada se Jahve  razgnjevi na Izraela i odbaci ga ispred svoga lica. Ostalo je  samo pleme Judino. 
<br /><span class="verse" id="19">19 </span>Ali ni pleme Judino nije držalo zapovijedi Jahve, Boga  svoga, i slijedilo je običaje kojih su se držali Izraelci. 
<br /><span class="verse" id="20">20 </span>I  Jahve odbaci sav rod Izraela, ponizi ga i predade ga pljačkašima, dok ih konačno ne odbaci daleko od svoga lica. 
<br /><span class="verse" id="21">21 </span>On je, konačno, otrgnuo Izraelce od kuće Davidove, a Izrael je proglasio kraljem  Jeroboama, sina Nebatova. Jeroboam je odvratio Izraela od Jahve  i naveo ih na veliku grehotu. 
<br /><span class="verse" id="22">22 </span>Izraelci su slijedili svaki  grijeh koji je Jeroboam počinio i od njega se nisu odvraćali, 
<br /><span class="verse" id="23">23 </span>dok konačno Jahve nije odbacio Izraela ispred svoga lica, kako to bijaše objavio po svojim slugama, prorocima. Odveo je  Izraelce iz njihove zemlje u sužanjstvo u Asiriju, gdje su do  današnjega dana. 
<br /><span class="verse" id="24">24 </span>Asirski je kralj doveo ljude iz Babilona, iz Kute, iz  Ave, Hamata i iz Sefarvajima, i naselio ih u gradovima Samarije  mjesto Izraelaca. Oni su zaposjeli Samariju i nastanili se u  gradovima njezinim. 
<br /><span class="verse" id="25">25 </span>U vrijeme naseljavanja u zemlju nisu štovali Jahve i  on je poslao protiv njih lavove da ih rastrgaju. 
<br /><span class="verse" id="26">26 </span>Zato su  rekli asirskom kralju: "Narodi koje si preselio da ih nastaniš  u gradovima Samarije ne znaju kako valja štovati Boga ove zemlje  i on je na njih poslao lavove, koji ih usmrćuju, jer ti narodi  ne poznaju bogoštovlja ove zemlje." 
<br /><span class="verse" id="27">27 </span>Tada je asirski kralj  izdao ovu zapovijed: "Neka ide onamo jedan od svećenika koje  sam odande doveo u sužanjstvo; neka ide, neka se ondje nastani  i pouči ih u štovanju Boga one zemlje." 
<br /><span class="verse" id="28">28 </span>Tako ode jedan od  svećenika koji su bili odvedeni iz Samarije i nastani se u Betelu.  On ih je poučio kako treba štovati Jahvu. 
<br /><span class="verse" id="29">29 </span>Svaki je narod imao likove svojih bogova i postavili  su ih u hramove na uzvišicama koje su podigli Samarijanci, svaki  narod u svojim gradovima u kojima življaše. 
<br /><span class="verse" id="30">30 </span>Babilonci načiniše  Sukot Benota, Kušani Nergala, Hamaćani Ašimu; 
<br /><span class="verse" id="31">31 </span>Avijci načiniše  Nibhaza i Tartaka, a Sefarvajimci spaljivahu svoju djecu na ognju  u čast Adrameleka i Anameleka, sefarvajimskih bogova. 
<br /><span class="verse" id="32">32 </span>Oni  su štovali i Jahvu i postavili su neke između sebe za svećenike  uzvišica koji su im prinosili žrtve u hramovima uzvišica. 
<br /><span class="verse" id="33">33 </span>Štovali  su Jahvu i služili su svojim bogovima po običaju onih naroda  između kojih su ih preselili. 
<br /><span class="verse" id="34">34 </span>Oni se još i danas drže starih običaja. Ne štuju Jahve  i ne usklađuju svojih pravila i običaja sa Zakonom i zapovijedima  što ih je Jahve naredio djeci Jakova komu je nadjenuo ime Izrael. 
<br /><span class="verse" id="35">35 </span>Jahve bijaše s njima sklopio Savez i zapovjedio im: "Ne štujte  tuđih bogova niti im se klanjajte. Nemojte ih štovati niti im  žrtava prinositi. 
<br /><span class="verse" id="36">36 </span>Samo je Jahve onaj koji vas je velikom  snagom svoje ispružene ruke izveo iz zemlje egipatske; njega  štujte, njemu se klanjajte i njemu žrtve prinosite. 
<br /><span class="verse" id="37">37 </span>Držite  se pravila i običaja, zakona i naredaba koje vam je propisao  da ih vjerno ispunjavate uvijek i ne štujte tuđih bogova. 
<br /><span class="verse" id="38">38 </span>Nemojte  zaboraviti Saveza koji sam sklopio s vama i nemojte štovati drugih  bogova, 
<br /><span class="verse" id="39">39 </span>samo Jahvu, Boga svoga, poštujte i on će vas izbaviti  iz ruke svih vaših neprijatelja." 
<br /><span class="verse" id="40">40 </span>Ali oni nisu poslušali, nego su se i dalje držali svoga starog običaja. 
<br /><span class="verse" id="41">41 </span>Tako su ti narodi štovali Jahvu, a služili su i svojim  idolima. Njihovi sinovi i sinovi njihovih sinova čine do dana  današnjega onako kako su činili njihovi oci. </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="18.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
