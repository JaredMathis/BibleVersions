<!doctype html>
<html lang="hr">
<head>
<meta http-equiv="Content-Type" content="text/html; charset=UTF-8" />
<title>Matej - Matthew -26: Hrvatska BIBLIJA - NOVI ZAVJET </title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Matej</h1>
<p class="ym-noprint"> 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a> 
<a href="17.htm#0" class="chap">17</a> 
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a>
<span class="chapread">26</span>
<a href="27.htm#0" class="chap">27</a> 
<a href="28.htm#0" class="chap">28</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Poglavlje 26 </h3>
<!--... the Word of God:--><span class="dimver">
 </span>
<p><span class="verse" id="1">1 </span>I kad Isus završi sve te besjede, reče svojim učenicima: 
<br /><span class="verse" id="2">2 </span>"Znate  da je za dva dana Pasha, i Sin Čovječji predaje se da se razapne." 
<br /><span class="verse" id="3">3 </span>Uto se sabraše glavari svećenički i starješine narodne u dvoru  velikoga svećenika imenom Kajfe 
<br /><span class="verse" id="4">4 </span>i zaključiše Isusa na prijevaru  uhvatiti i ubiti. 
<br /><span class="verse" id="5">5 </span>Jer se govorilo: "Nikako ne o Blagdanu da  ne nastane pobuna u narodu." 
<br /><span class="verse" id="6">6 </span>Kad je Isus bio u Betaniji, u kući Šimuna Gubavca, 
<br /><span class="verse" id="7">7 </span>pristupi  mu neka žena s alabastrenom posudicom skupocjene pomasti i polije  ga po glavi, dok je on bio za stolom. 
<br /><span class="verse" id="8">8 </span>Vidjevši to, učenici  negodovahu: "Čemu ta rasipnost? 
<br /><span class="verse" id="9">9 </span>Moglo se to skupo prodati  i dati siromasima." 
<br /><span class="verse" id="10">10 </span>Zapazio to Isus pa im reče: "Što dodijavate ženi? Dobro  djelo učini prema meni. 
<br /><span class="verse" id="11">11 </span>Ta siromaha svagda imate uza se,  a mene nemate svagda. 
<br /><span class="verse" id="12">12 </span>Izlila je tu pomast na moje tijelo  - za ukop mi to učini. 
<br /><span class="verse" id="13">13 </span>Zaista, kažem vam, gdje se god bude  propovijedalo ovo evanđelje, po svem svijetu, navješćivat će  se i ovo što ona učini - njoj na spomen." 
<br /><span class="verse" id="14">14 </span>Tada jedan od dvanaestorice, zvan Juda Iškariotski, pođe  glavarima svećeničkim 
<br /><span class="verse" id="15">15 </span>i reče: "Što ćete mi dati i ja ću vam  ga predati." A oni mu odmjeriše trideset srebrnjaka. 
<br /><span class="verse" id="16">16 </span>Otada  je tražio priliku da ga preda. 
<br /><span class="verse" id="17">17 </span>Prvoga dana Beskvasnih kruhova pristupiše učenici Isusu  i upitaše: "Gdje hoćeš da ti pripravimo te blaguješ pashu?" 
<br /><span class="verse" id="18">18 </span>On  reče: "Idite u grad tomu i tomu i recite mu: 'Učitelj veli: Vrijeme  je moje blizu, kod tebe slavim pashu sa svojim učenicima.'" 
<br /><span class="verse" id="19">19 </span>I  učine učenici kako im naredi Isus i priprave pashu. 
<br /><span class="verse" id="20">20 </span>Uvečer bijaše Isus za stolom s dvanaestoricom. 
<br /><span class="verse" id="21">21 </span>I  dok su blagovali, reče: "Zaista, kažem vam, jedan će me od vas  izdati." 
<br /><span class="verse" id="22">22 </span>Silno ožalošćeni, stanu mu jedan za drugim govoriti:  "Da nisam ja, Gospodine?" 
<br /><span class="verse" id="23">23 </span>On odgovori: "Onaj koji umoči sa  mnom ruku u zdjelu, taj će me izdati. 
<br /><span class="verse" id="24">24 </span>Sin Čovječji, istina, odlazi kako je o njemu pisano, ali jao čovjeku onomu koji predaje  Sina Čovječjega. Tomu bi čovjeku bolje bilo da se ni rodio nije." 
<br /><span class="verse" id="25">25 </span>A Juda, izdajnik, prihvati i reče: "Da nisam ja, učitelju?"  Reče mu: "Ti kaza." 
<br /><span class="verse" id="26">26 </span>I dok su blagovali, uze Isus kruh, izreče blagoslov pa  razlomi, dade svojim učenicima i reče: "Uzmite i jedite! Ovo  je tijelo moje!" 
<br /><span class="verse" id="27">27 </span>I uze čašu, zahvali i dade im govoreći:  "Pijte iz nje svi! 
<br /><span class="verse" id="28">28 </span>Ovo je krv moja, krv Saveza koja  se za mnoge prolijeva na otpuštenje grijeha. 
<br /><span class="verse" id="29">29 </span>A kažem vam:  ne, neću od sada piti od ovog roda trsova do onoga dana kad ću  ga - novoga - s vama piti u kraljevstvu Oca svojega." 
<br /><span class="verse" id="30">30 </span>Otpjevavši  hvalospjeve, zaputiše se prema Maslinskoj gori. 
<br /><span class="verse" id="31">31 </span>Tada im reče Isus: "Svi ćete se vi još ove noći sablazniti  o mene. Ta pisano je: Udarit će pastira i stado će se razbjeći. 
<br /><span class="verse" id="32">32 </span>Ali kad uskrsnem, ići ću pred vama u Galileju.' 
<br /><span class="verse" id="33">33 </span>Nato  će mu Petar: "Ako se i svi sablazne o tebe, ja se nikada neću!" 
<br /><span class="verse" id="34">34 </span>Reče mu Isus: "Zaista, kažem ti, još ove noći, prije negoli  se pijetao oglasi, triput ćeš me zatajiti!" 
<br /><span class="verse" id="35">35 </span>Kaže mu Petar:  "Bude li trebalo i umrijeti s tobom, ne, neću te zatajiti." Tako  rekoše i svi učenici. 
<br /><span class="verse" id="36">36 </span>Tada dođe Isus s njima u predio zvan Getsemani i kaže  učenicima: "Sjednite ovdje dok ja odem onamo pomoliti se." 
<br /><span class="verse" id="37">37 </span>I  povede sa sobom Petra i oba sina Zebedejeva. Spopade ga žalost  i tjeskoba. 
<br /><span class="verse" id="38">38 </span>Tada im reče: "Duša mi je nasmrt žalosna.  Ostanite ovdje i bdijte sa mnom!" 
<br /><span class="verse" id="39">39 </span>I ode malo dalje, pade ničice moleći: "Oče moj! Ako je  moguće, neka me mimoiđe ova čaša. Ali ne kako ja hoću, nego kako  hoćeš ti." 
<br /><span class="verse" id="40">40 </span>I dođe učenicima i nađe ih pozaspale pa reče Petru: "Tako, zar niste mogli jedan sat probdjeti sa mnom? 
<br /><span class="verse" id="41">41 </span>Bdijte i molite  da ne padnete u napast! Duh je, istina, voljan, no tijelo je  slabo." 
<br /><span class="verse" id="42">42 </span>Opet, po drugi put, ode i pomoli se: "Oče moj! Ako  nije moguće da me čaša mine da je ne pijem, budi volja tvoja!" 
<br /><span class="verse" id="43">43 </span>I ponovno dođe i nađe ih pozaspale, oči im se sklapale. 
<br /><span class="verse" id="44">44 </span>Opet  ih ostavi, pođe i pomoli se po treći put ponavljajući iste riječi. 
<br /><span class="verse" id="45">45 </span>Tada dođe učenicima i reče im: "Samo spavajte i počivajte!  Evo, približio se čas! Sin Čovječji predaje se u ruke grešničke! 
<br /><span class="verse" id="46">46 </span>Ustanite, hajdemo! Evo, približio se moj izdajica." 
<br /><span class="verse" id="47">47 </span>Dok je on još govorio, gle, dođe Juda, jedan od dvanaestorice, i s njime silna svjetina s mačevima i toljagama poslana od glavara  svećeničkih i starješina narodnih. 
<br /><span class="verse" id="48">48 </span>A izdajica im dao znak:  "Koga poljubim, taj je, njega uhvatite!" 
<br /><span class="verse" id="49">49 </span>I odmah pristupi  Isusu i reče: "Zdravo, Učitelju!" I poljubi ga. 
<br /><span class="verse" id="50">50 </span>A Isus mu  reče: "Prijatelju, zašto ti ovdje!" Tada pristupe, podignu ruke  na Isusa i uhvate ga. 
<br /><span class="verse" id="51">51 </span>I gle, jedan od onih koji bijahu s Isusom maši se rukom, trgnu mač, udari slugu velikoga svećenika i odsiječe mu uho. 
<br /><span class="verse" id="52">52 </span>Kaže mu tada Isus: "Vrati mač na njegovo mjesto jer svi koji  se mača laćaju od mača i ginu. 
<br /><span class="verse" id="53">53 </span>Ili zar misliš da ja ne mogu  zamoliti Oca svojega i eto umah uza me više od dvanaest legija  anđela? 
<br /><span class="verse" id="54">54 </span>No kako bi se onda ispunila Pisma da tako mora biti?" 
<br /><span class="verse" id="55">55 </span>U taj čas reče Isus svjetini: "Kao na razbojnika iziđoste  s mačevima i toljagama da me uhvatite? Danomice sjeđah u Hramu  naučavajući i ne uhvatiste me." 
<br /><span class="verse" id="56">56 </span>A sve se to dogodilo da se  ispune Pisma proročka. Tada ga svi učenici ostave i pobjegnu. 
<br /><span class="verse" id="57">57 </span>Nato uhvatiše Isusa i odvedoše ga velikomu svećeniku  Kajfi, kod kojega se sabraše pismoznanci i starješine. 
<br /><span class="verse" id="58">58 </span>A  Petar je išao za njim izdaleka do dvora velikog svećenika; i  ušavši unutra, sjedne sa stražarima da vidi svršetak. 
<br /><span class="verse" id="59">59 </span>A glavari svećenički i cijelo Vijeće tražili su kakvo  lažno svjedočanstvo protiv Isusa da bi ga mogli pogubiti. 
<br /><span class="verse" id="60">60 </span>Ali  ne nađoše premda pristupiše mnogi lažni svjedoci. Napokon pristupe  dvojica 
<br /><span class="verse" id="61">61 </span>i reknu: "Ovaj reče: 'Mogu razvaliti Hram Božji i  za tri ga dana sagraditi.'" 
<br /><span class="verse" id="62">62 </span>Usta nato veliki svećenik i reče mu: "Zar ništa ne odgovaraš?  Što to ovi protiv tebe svjedoče?" 
<br /><span class="verse" id="63">63 </span>Isus je šutio. Reče mu veliki svećenik: "Zaklinjem te Bogom živim: Kaži nam  jesi li ti Krist, Sin Božji?" 
<br /><span class="verse" id="64">64 </span>Reče mu Isus: "Ti kaza! Štoviše, kažem vam: Odsada ćete gledati Sina Čovječjega gdje sjedi  zdesna Sile i dolazi na oblacima nebeskim." 
<br /><span class="verse" id="65">65 </span>Nato veliki  svećenik razdrije haljine govoreći: "Pohulio je! Što nam još  trebaju svjedoci! Evo, sada ste čuli hulu! 
<br /><span class="verse" id="66">66 </span>Što vam se čini?"  Oni odgovoriše: "Smrt zaslužuje!" 
<br /><span class="verse" id="67">67 </span>Tada su mu pljuvali u lice i udarali ga, a drugi ga pljuskali 
<br /><span class="verse" id="68">68 </span>govoreći: "Proreci nam, Kriste, tko te udario?" 
<br /><span class="verse" id="69">69 </span>A Petar je sjedio vani u dvorištu. I pristupi mu jedna  sluškinja govoreći: "I ti bijaše s Isusom Galilejcem." 
<br /><span class="verse" id="70">70 </span>On  pred svima zanijeka: "Ne znam što govoriš." 
<br /><span class="verse" id="71">71 </span>Kad iziđe u predvorje, spazi ga druga i kaže nazočnima: "Ovaj bijaše s Isusom Nazarećaninom." 
<br /><span class="verse" id="72">72 </span>On opet zanijeka sa zakletvom: "Ne znam toga čovjeka." 
<br /><span class="verse" id="73">73 </span>Malo zatim nazočni pristupiše Petru i rekoše: "Doista, i ti si od njih! Ta govor te tvoj izdaje!" 
<br /><span class="verse" id="74">74 </span>On se tada stane  zaklinjati i preklinjati: "Ne znam toga čovjeka." I odmah se  oglasi pijetao. 
<br /><span class="verse" id="75">75 </span>I spomenu se Petar riječi koju mu Isus reče:  "Prije nego se pijetao oglasi, triput ćeš me zatajiti." I iziđe  te gorko zaplaka. </p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>
<a class="ym-button" title="Next chapter" href="27.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
