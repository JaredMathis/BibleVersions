<!doctype html>
<html lang="ace">
<head>
<meta http-equiv="Content-Type" content="text/html; charset=UTF-8" />
<title>Nehemia - Aceh Bible - Old Testament / Nehemiah-13</title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>Nehemia</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a>
<span class="chapread">13 </span></p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 13</h3>
<!--... the Word of God:--><span class="dimver">
 </span>
<p><span class="verse" id="1">1 </span>Nibak watée Huköm Nabi Musa nyan geubaca keu rakyat, meurumpok kheueh keuteurangan nyang lagéenyoe: 'Ureuëng Amon dan ureuëng Moab pakriban mantong hana jeuet jimeujampu deungon umat Po teu Allah; 
<br /><span class="verse" id="2">2 </span>sabab yohwatée umat Israel teungoh jijak jiteubiet lam nanggroe Meusé, bandua boh bansa nyan hana jitembri ié meunan cit deungon peunajoh keu bansa Israel nyan. Teuma lé awaknyan ka jisiwa Bileam mangat jikutôk bansa Israel, teuma Po teu Allah geutanyoe ka geu-ubah kutôk nyan jeuet keu beureukat.' 
<br /><span class="verse" id="3">3 </span>Watée jideungoe lé bansa Israel hai nyan, awaknyan laju geupeungkléeh banmandum bansa Israel nibak bansa nyan. 
<br /><span class="verse" id="4">4 </span>Sigohlom nyan Teungku Imeum Elyasib, nyang geubri tugaih mangat geukawai kama-kama teumpat beukai peunajoh nyang na di Baét TUHAN, geumeurakan nyang krab that-that deungon Tobia. 
<br /><span class="verse" id="5">5 </span>Elyasib geujok keu Tobia saboh kama nyang raya nyang sibeutôi jih teuseukeubah atranyan khusos keu teumpat teukeubah gandom peuseumahan, keumeunyan, alat-alat nyang teungui di Baét TUHAN, peuseumahan keu teungku-teungku imeum, siper siploh gandom, anggô, dan minyéuk zaiton, nyang teuma geubagi keu ureuëng-ureuëng Lewi, keu ureuëng nyang peumeuén musik dan keu ureuëng nyang jaga babah pintoe geureubang Baét TUHAN. 
<br /><span class="verse" id="6">6 </span>Watée hainyan teujadi, ulôn hana di Yerusalem, sabab, nibak thon nyang keu lhée ploh dua geumat keurajeuen lé Raja Artahsasta, raja nibak nanggroe Babel, ulônjak u Babel keu lônjak meulapor ubak raja. Barô kheueh napadub treb teuma óh lheuehnyan geubri idhin keu ulôn 
<br /><span class="verse" id="7">7 </span>keu lôn jakwoe u Yerusalem. Óh ka trok keunoe, ulôn teukeujot that bahwa Elyasib ka geujok keu Tobia saboh kama di Baét TUHAN. 
<br /><span class="verse" id="8">8 </span>Ulôn beungéh that-that dan banmandum barang Tobia nyan ulôn tiek uluwa. 
<br /><span class="verse" id="9">9 </span>Óh lheuehnyan laju ulôn yue mangat teupeuna upacara teupeugleh nibak kama-kama nyan. Óh lheuehnyan barô kheueh ulôn peuriwang keunan banmandum barang-barang peuseumahan gandom ngon keumeunyan meunan cit deungon alat-alat Baét TUHAN. 
<br /><span class="verse" id="10">10 </span>Seulaén nibaknyan, meurumpok teuma bahwa ureuëng nyang peumeuén alat musik dan ureuëng-ureuëng Lewi ka geutinggai Yerusalem dan geugisa u blang atawa lampôh ladang gobnyan maséng-maséng, sabab rakyat hana seb keubutuhan jih. 
<br /><span class="verse" id="11">11 </span>Dan laju ulôn doet bubena ureuëng-ureuëng patot sabab awaknyan ka geupeubiyeu Baét TUHAN teubeungkalée. Laju ulôn hôi lom ureuëng-ureuëng Lewi dan ureuëng nyang peumeuén musik nyan mangat jimeubuet lom teuma. 
<br /><span class="verse" id="12">12 </span>Óh lheuehnyan banmandum rakyat Israel ka jipeuphon lom jibri siper siploh nibak hase gandom, anggô, dan minyéuk zaiton, banmandum nyan teuba ubak kama-kama keuneubah beukai. 
<br /><span class="verse" id="13">13 </span>Laju ulôn bri tugaih keu ureuëng-ureuëng nyang teupeugah nyoe mangat jikawai beukai nyan: Teungku Imeum Selemya, Zadok sidroe lamkawan ureuëng nyang malem that nibak Huköm dan Pedaya ureuëng Lewi. Hanan bin Zakur dan cucoe Matanya ulôn bri tugaih keujitulông awaknyan. Ulôn kuteupeue bahwa ureuëng-ureuëng nyan jeuet teupeucaya dan teuma jeuet jiuroih meunagi bahan-bahan nyan keu rakan-rakan ngon keureuja awaknyan deungon jujoe. 
<br /><span class="verse" id="14">14 </span>Ya Allah ulôn, neuingat kheueh ubak banmandum nyang ka ulôn peubuet ateueh Baét Droeneueh dan peulayan gobnyan. 
<br /><span class="verse" id="15">15 </span>Watée nyan ulôn kalon bahwa nibak uroe Sabat na meupadubdroe ureuëng Yehuda teungoh jiplaih ié anggô. Na teuma ureuëng laén teungoh jipeudieng anggô, gandom, boh anggô, boh ara dan barang-barang laén di ateueh keuleudée jihnyan dan laju jiba u Yerusalem. Awaknyan ulôn tam bék jimeukat di Yerusalem. 
<br /><span class="verse" id="16">16 </span>Na meupadub droe ureuëng nibak Tirus nyang na tinggai di Yerusalem jiba uengkot dan meubagoe barang keuteumeukat u Yerusalem watée uroe Sabat, na kheueh keujipeubloe keu ureuëng Yahudi. 
<br /><span class="verse" id="17">17 </span>Laju ulôn teugah bubena peumimpén Yahuda sira ulôn peugah, "Peu kheueh hana gata sada bahwa gatanyoe ka tapeubuet buet nyang jeuhet sabab ka tapeukutoe uroe Sabat? 
<br /><span class="verse" id="18">18 </span>Lé sabab desya nyang lagée nyoe kheueh Allah ka geuhuköm indatu geutanyoe dan geupeuhanco banda nyoe. Peu kheueh watéenyoe gata keuneuk tamah meureuka Allah keu Israel deungon cara gata peukutoe uroe Sabat?" 
<br /><span class="verse" id="19">19 </span>Sabab nyan ulôn peurintah mangat jeuet bak watée awai uroe Sabat, na kheueh malam jeumaáh, pintoe-pintoe geureubang banda laju teujaktôb meunyoe uroe ka seupôt, dan hana jeuet teubuka sigohlom habéh uroe Sabat, bak uroe Satu malam. Meunan cit di ulôn laju ulôn peuduek aneuëk buah ulôn mangat jijaga pintoe geureubang nyan mangat watée uroe Sabat hana ureuëng nyang jiba barang nyang teumeukat u dalam banda. 
<br /><span class="verse" id="20">20 </span>Teuma na mantong sidroe dua ureuëng-ureuëng nyang meukat nyan jimudom di luwa bintéh beuton watée uroe jeumeuát malam. 
<br /><span class="verse" id="21">21 </span>Ulôn peugah ubak awaknyan, "Peucuma gata preh sampoe beungoh uroe disinan. Awas, meunyoe gata peubuet hainyan sigoe teuk, ulôn teuma lôncok tindakan nyang kreueh!" Yoh phon watée nyan di ureuëng meukat nyan hana jijakle meunyoe uroe Sabat. 
<br /><span class="verse" id="22">22 </span>Dan keu ureuëng-ureuëng Lewi ulôn yue laju upacara teupeugleh droe dan geujaga pintoe-pintoe geureubang keu geukawai mangat dumna ureuëng jihoreumat bak uroe Sabat. Ulôn meudoá, "Ya Allah, neuingat kheueh keu ulôn sabab hainyan cit teuma, dan neugaséh kheueh ulôn nyang sisuai deungon gaséh Droeneueh nyang raya." 
<br /><span class="verse" id="23">23 </span>Nibak watéenyan na cit ulôn kalon le lagoena ureuëng Yahudi ka jimeukawen deungon bansa Asdod, Amon dan Moab. 
<br /><span class="verse" id="24">24 </span>Siladum nibak aneuëk-aneuëk awaknyan hana muphom basa Yahudi, teuma basa Asdod dan basa aséng nyang laén. 
<br /><span class="verse" id="25">25 </span>Laju ulôn doet dan ulôn kutok awaknyan. Na nyang ulôn poh dan ulôn tarek ôk jih. Óh lheuehnyan ulôn yue awaknyan jimeusumpah deumi Allah bahwa awaknyan dan aneuëk-aneuëk awaknyan hanale jimeukawen meulawok. 
<br /><span class="verse" id="26">26 </span>Ulôn peugah, "Peu kheueh kon desya nyoe cit teuma nyang ka geupeubuet lé Nabi Sulaiman? Hana raja laén di ateueh donya nyang leubeh raya nibak gobnyan. Allah geusayang keugobnyan dan geubaiát gobnyan jeuet keuraja ateueh banmandum bansa Israel. Bahpi lagée nyan gobnyan pi ka keunong bujuk lé ureuëng-ureuëng inong bansa laén mangat geupeubuet desya. 
<br /><span class="verse" id="27">27 </span>Keubit that jeuhet buet gatanyan! Gata tajeuet that talawan Allah deungon cara gata meukawen deungon ureuëng inong nibak bansa aséng!" 
<br /><span class="verse" id="28">28 </span>Yoyada na kheueh aneuëk Teungku Imeum Agong Elyasib, teuma sidroe nibak aneuëk Yoyada jeuet keumeulintée Sanbalat di banda Bet-Horon. Lé sabab nyan Yoyada laju ulôn use di Yerusalem. 
<br /><span class="verse" id="29">29 </span>Lheuehnyan ulôn meudoá, "Ya Allah ulôn, neuingat kheueh pakriban ureuëng-ureuëng nyan jipeukutoe jabatan teungku imeum dan janji Droeneueh deungon teungku imeum dan ureuëng-ureuëng Lewi!" 
<br /><span class="verse" id="30">30 </span>Meunan kheueh cara jih ulôn peugleh bansa Israel nibak banmandum nyang aséng. Laju ulôn peuteutab peuratoran-peuratoran keu teungku imeum dan ureuëng-ureuëng Lewi, sampoe awaknyan maséng-maséng ka na tugaih droe. 
<br /><span class="verse" id="31">31 </span>Meunan cit ulôn atoe mangat jeuet nibak watée-watée nyang ka teupeuteuntée, kayée apui keu ngon tot keureubeuen nyang teupeuseumah hase teukeubah dan rakyat pi hase jiba peuseumahan hase bumoe nyang phon teupot. Akhé jih ulôn meudoá, "Allah ulôn, neuingat kheueh banmandum nyoe dan neubri kheueh beureukat keu ulôn."</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>

<a class="ym-button" title="Next chapter" href="../17/1.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
