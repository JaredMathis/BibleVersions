<!doctype html>
<html lang="ace">
<head>
<meta http-equiv="Content-Type" content="text/html; charset=UTF-8" />
<title>1 Samuel - Aceh Bible - Old Testament / 1Samuel-17</title>
<meta name="description" content="Biblical scriptures in your language, chapter #" />
<meta name="keywords" content="Holy Bible, Old and New Testaments, scriptures,  Creation, faith, heaven, hell, God, Jesus" />
<!-- Mobile viewport optimisation -->
<link rel="shortcut icon" href="../../favicon.ico?v=2" type="image/x-icon" />
<link href="../../apple-touch-icon.png" rel="apple-touch-icon" />
<meta name="viewport" content="width=device-width, initial-scale=1.0" />
<link rel="stylesheet" type="text/css" href="../_assets/css/css.css" />
<link rel="stylesheet" type="text/css" href="../_assets/css/style.css" />
</head>
<body>
<header class="ym-noprint">
<div id="mytop" class="ym-wrapper">
<div class="ym-wbox">
<span class="wp"><strong><a class="wplink" href="#" target="_top">W</a><a class="wplink" href="#" target="_top">P</a></strong></span>
</div>
</div>
</header>

<nav id="nav">
<div class="ym-wrapper">
<div class="ym-hlist">
<ul>
<li><a title="Other languages" href="https://www.wordproject.org/bibles/index.htm" target="_self">More Bibles</a></li>
<li><a title="Audio Bibles in different languages" href="https://www.wordproject.org/bibles/audio/index.htm" target="_top">Audio Bibles</a></li>
<!--li><a title="Search this Bible" href="search.html" target="_top">Search</a></li-->
</ul>
</div>
</div>
</nav>
<div class="ym-wrapper ym-noprint">
<div class="ym-wbox">

<div class=" ym-grid">
<div class="ym-g62 ym-gl breadCrumbs"> <a title="Bible Book Index" href="../index.htm" target="_self">Bible</a> /  <a href="../index.htm" target="_self">@ language</a></div>
</div>
</div>
</div>
<div id="main" class="ym-clearfix" role="main">
<div class="ym-wrapper"> 
<div class="ym-wbox">

<div class="textHeader">

<h1>1 Samuel</h1>
<p class="ym-noprint">
 
<a href="1.htm#0" class="chap">1</a> 
<a href="2.htm#0" class="chap">2</a> 
<a href="3.htm#0" class="chap">3</a> 
<a href="4.htm#0" class="chap">4</a> 
<a href="5.htm#0" class="chap">5</a> 
<a href="6.htm#0" class="chap">6</a> 
<a href="7.htm#0" class="chap">7</a> 
<a href="8.htm#0" class="chap">8</a> 
<a href="9.htm#0" class="chap">9</a> 
<a href="10.htm#0" class="chap">10</a> 
<a href="11.htm#0" class="chap">11</a> 
<a href="12.htm#0" class="chap">12</a> 
<a href="13.htm#0" class="chap">13</a> 
<a href="14.htm#0" class="chap">14</a> 
<a href="15.htm#0" class="chap">15</a> 
<a href="16.htm#0" class="chap">16</a>
<span class="chapread">17</span>
<a href="18.htm#0" class="chap">18</a> 
<a href="19.htm#0" class="chap">19</a> 
<a href="20.htm#0" class="chap">20</a> 
<a href="21.htm#0" class="chap">21</a> 
<a href="22.htm#0" class="chap">22</a> 
<a href="23.htm#0" class="chap">23</a> 
<a href="24.htm#0" class="chap">24</a> 
<a href="25.htm#0" class="chap">25</a> 
<a href="26.htm#0" class="chap">26</a> 
<a href="27.htm#0" class="chap">27</a> 
<a href="28.htm#0" class="chap">28</a> 
<a href="29.htm#0" class="chap">29</a> 
<a href="30.htm#0" class="chap">30</a> 
<a href="31.htm#0" class="chap">31</a> 
</p>
</div>
<!--end of chapters-->
<!--Nav left right--><div id="0" > </div><!--SizeText-->
<div class="shareright"><a class="decreaseFont ym-button2">-</a><a class="resetFont ym-button2">Reset</a><a class="increaseFont ym-button2">+</a>
</div>
<!--/SizeText-->
<div class="textOptions">
<div class="textBody" id="textBody">
<h3>Chapter 17</h3>
<!--... the Word of God:--><span class="dimver">
 </span>
<p><span class="verse" id="1">1 </span>Bak saboh watée ureuëng Filistin jikrah tantra jih keu jimaju lam mideuen prang. Awaknyan jiato baresan di banda Sokho, lam wilayah Yehuda dan jipeudong khimah-khimah awaknyan lamkawan Sokho dan Azeka, rab ngon Efes-Damim. 
<br /><span class="verse" id="2">2 </span>Saul dan ureuëng-ureuëng Israel na cit meusapat dan jipeudong khimah di Pantôn Ela; awaknyan meusiab-siab keu jihadang jiseurang lé ureuëng Filistin. 
<br /><span class="verse" id="3">3 </span>Meunan kheueh, baresan ureuëng Filistin laju jidong bak saboh bukét dan baresan ureuëng Israel jidong teuma bak bukét nyang laén, dan nibak teungoh-teungoh awaknyan na saboh pantôn. 
<br /><span class="verse" id="4">4 </span>Dan na sidroe nyang carông that bak meulo nan jih Goliat, asai jih nibak banda Gat, laju jiteubiet nibak khimah-khimah ureuëng Filistin keu jijak lawan ureuëng Israel. Manyang jihnyan na kira-kira lhée metée, 
<br /><span class="verse" id="5">5 </span>dan jihnyan jingui tupi teumaga dan bajée prang jih teumaga cit nyang geuhon jih na kira-kira limong ploh tujoh kilo. 
<br /><span class="verse" id="6">6 </span>Gaki jih pih jitôb ngon sinutôb gako nyang teupeuget nibak teumaga, dan bak bahô jih jigulam teuma leumbeng teumaga. 
<br /><span class="verse" id="7">7 </span>Gô kapak jih na bube kayée ngon peuget teumpeuen ija, dan mata kapak jih na kira-kira tujoh kilo geuhon jih. Na sidroe sidadu jijak dikeue jih sira jiba peurisée jih. 
<br /><span class="verse" id="8">8 </span>Goliat jipiôh dan laju jitawôk ubak tantra Israel, "Peue nyang teungoh gata peubuet disinan? Peu kheueh keuneuk muprang? Ulôn sidroe Filistin, he hamba-hamba Saul! Piléh kheueh sidroe lamkawan gata nyang jijeuet treun keujijak lawan ulôn. 
<br /><span class="verse" id="9">9 </span>Meunyoe nibak prang meutunang nyan, ulôn nyang maté, kamoe rila jeuet keu namiet gata, teuma meunyoe ulôn nyang meunang dan nyang poh maté jih nyan, gata kheueh nyang harôh jeuet keu namiet kamoe. 
<br /><span class="verse" id="10">10 </span>Jinoenyoe cit teuma, ulôn lawan tantra Israel; piléh kheueh sidroe mangat meutunang jilawan ulôn!" 
<br /><span class="verse" id="11">11 </span>Watée Saul dan ureuëng-ureuëng gobnyan jideungoe hainyan, laju teukeujôt awaknyan dan laju jiteuka teumakot. 
<br /><span class="verse" id="12">12 </span>Nabi Daud na kheueh aneuëk Isai ureuëng Efrata, nibak Betlehem di Yehuda. Isai na lapan droe aneuëk agam, dan nibak jamén peumeurintahan Saul, Isai ka tuha that-that. 
<br /><span class="verse" id="13">13 </span>Ban lhée droe aneuëk Isai nyang paleng tuha ka jijak seutôt Saul keujijak muprang. Nyang tuha nan jih Eliab, lumboi dua Abinadab, dan nyang keu lhée Syama. 
<br /><span class="verse" id="14">14 </span>Nabi Daud aneuëk tulot. Watée ban lhée droe aduen geuh nyang leubeh tuha nyan teungoh jimuprang jiseutôt Saul, 
<br /><span class="verse" id="15">15 </span>Nabi Daud kayem that geutinggai Saul dan geuwoe u Betlehem keu geujak rabé bubiri ayah geuh. 
<br /><span class="verse" id="16">16 </span>Treb jih na peuet ploh uroe, tieb-tieb beungoh dan seupôt, Goliat sabe jipeurab ubak baresan ureuëng Israel dan jisangak ateueh awaknyan. 
<br /><span class="verse" id="17">17 </span>Bak siuroe Isai geupeugah ubak Nabi Daud, "Cok kheueh siploh kilo gram jagong teutot ngon siploh boh ruti nyoe, dan jak intat kheueh laju ubak aduen-aduen gata nyang na nibak khimah-khimah tantra. 
<br /><span class="verse" id="18">18 </span>Meunan cit ba kheueh teuma siploh boh keuju keu keumandan pasokan. Tanyong kheueh pakriban keuadaan aduen-aduen gata, dan puwoe kheueh bukeuti keu ulôn bahwa gata ka meurumpok ngon awaknyan dan awaknyan lam keuadaan seulamat. 
<br /><span class="verse" id="19">19 </span>Awaknyan na di Pantôn Ela meusajan ngon Raja Saul, dan mandum ureuëng Israel teungoh meuheungkoe jilawan ureuëng Filistin." 
<br /><span class="verse" id="20">20 </span>Óh singoh beungoh nyan, bansuboh that-that, Nabi Daud geubeudôh laju geumeukeumah. Bubiri gobnyan geutinggai bak sidroe ureuëng jaga, lheueh nyan gobnyan laju geucok barang meuneuba geuh dan laju geujak, paih lagée nyang geupeurintah lé ureuëng syiek geuh. Gobnyan trok bak khimah-khimah nyan watée ureuëng Israel teungoh jijak u mideuen ngaza sira jidumpek surak lam mideuen prang. 
<br /><span class="verse" id="21">21 </span>Tantra Filistin dan tantra Israel ka meuhadab-hadab keue dan ka siab-siab keuneuk meuheungko. 
<br /><span class="verse" id="22">22 </span>Nabi Daud laju geukeubah barang-barang nyang geuba nyan ubak ureuëng nyang keumiet khimah-khimah tantra, dan laju geuplueng u mideuen keu geujak meurumpok ngon aduen-aduen geuh. 
<br /><span class="verse" id="23">23 </span>Teuma teungoh gobnyan geupeugah haba ngon awaknyan, Goliat jimaju ukeue laju jisangak ateueh ureuëng Israel, lagée nyang ka lazem jipeubuet. Nabi Daud pi geudeungoe haba jih nyang meulawan nyan. 
<br /><span class="verse" id="24">24 </span>Bagaih that watée ureuëng Israel jikalon Goliat, awaknyan jiplueng sabab teumakot. 
<br /><span class="verse" id="25">25 </span>"Ngieng kheueh awaknyan!" jikheun lé awaknyan seusabe keudroe jih. "Deungoe kheueh haba jih nyang teumakot nyan! Saul raja geutanyoe ka geumeujanji bahwa soe mantong nyang hase jipoh maté Goliat, geujôk hadiah nyang paleng rayeuk. Meunan cit lé raja geupeukawen ureuëng nyan ngon putroe gobnyan. Dan keuluwarga ureuëng syiek ureuëng nyan geupeubeubaih nibak cukée." 
<br /><span class="verse" id="26">26 </span>Laju geupeugah le Nabi Daud, "Biet beuhé that ureuëng Filistin si kaphé nyan jilawan tantra Allah nyang udeb!" Óh lheueh nyan gobnyan geutanyong ubak sidroe lamkawan tantra nyan, "Peu kheueh nyang hase geubri keu ureuëng nyang hase jipoh maté ureuëng Filistin nyan dan teusampoh jihina nibak Israel?" 
<br /><span class="verse" id="27">27 </span>Rakyat laju jipeugah ubak gobnyan peue nyang ka geupeujanji lé raja. 
<br /><span class="verse" id="28">28 </span>Eliab aduen Nabi Daud nyang tuha jideungoe Nabi Daud teungoh meututoe ngon tantra-tantra nyan. Gobnyan jiteuka beungéh ubak Nabi Daud dan laju geupeugah, "Peubuet kah jak keunoe? Soe nyang kah yue rabé bubiri-bubiri kah nyang na padub boh nyan dipadang pasi? Ulôn kuteupeu kahnyoe meulagak beuhe; kahjak keunoe keuneuk kah ngieng muprang, nyoe peue kon?" 
<br /><span class="verse" id="29">29 </span>Geujaweueb Nabi Daud, "Peue salah lôn, ulôn mantong teumanyong!" 
<br /><span class="verse" id="30">30 </span>Laju gobnyan geujak dan geutanyong hai nyan cit ubak tantra-tantra nyang laén; dan gobnyan meuteume jaweueb lagée nyan cit teuma. 
<br /><span class="verse" id="31">31 </span>Teuma na meupadub droe nyang jideungoe haba Nabi Daud laju jijak peugah ubak Raja Saul, le sabab nyan, Nabi Daud geutawok keu geujak meuhadab. 
<br /><span class="verse" id="32">32 </span>Gaupeugah lé Nabi Daud ubak Saul, "Amphon Teungku Po, tanyoe hana peureulée tatakot keu ureuëng Filistin nyan! Ulôn kutém kulawan jihnyan." 
<br /><span class="verse" id="33">33 </span>"Bék," jaweueb Saul. "Pakriban mungken gata meutunang talawan jihnyan? Gata mantong putik that, seudangkan jihnyan ka lazem that jimuprang yoh muda kon." 
<br /><span class="verse" id="34">34 </span>Teuma Nabi Daud geupeugah, "Teungku Po, ulôn hase lôn rabe bubiri ureuëng syiek lôn. Meunyoe singa atawa cagée nyang keuneuk teugom bubiri, 
<br /><span class="verse" id="35">35 </span>beulatang juah nyan ulôn tiyeueb dan ulôn poh, dan bubiri nyan ulôn peuseulamat. Dan meunyoe singa atawa cagée nyan jilawan ulôn, beulatang nyan ulôn mat takue jih, laju ulôn poh sampoe maté. 
<br /><span class="verse" id="36">36 </span>Ulôn ka lheueh lôn poh maté singa meunan cit cagée, dan ureuëng Filistin nyang kaphé nyan teuma saban cit lagée beulatang-beulatang nyan, sabab jihnyan jijeuet hina tantra Po teu Allah nyang udeb. 
<br /><span class="verse" id="37">37 </span>TUHAN ka geupeuseulamat ulôn nibak singa dan cagée, Gobnyan pi geupeuseulamat ulôn nibak ureuëng Filistin nyan." Laju geupeugah lé Saul ubak gobnyan, "Get kheueh, seumoga TUHAN geutulông gata." 
<br /><span class="verse" id="38">38 </span>Saul laju geujôk peukayan prang gobnyan, na kheueh saboh bajée beusoe ubak Nabi Daud dan Nabi Daud laju geungui peukayan nyan. Lheueh nyan Raja Saul geupeuseuôn tauma tupi teumaga ateueh ulée Nabi Daud. 
<br /><span class="verse" id="39">39 </span>Lheueh nyan Nabi Daud laju geuikat peudeueng Saul bak bajée beusoe nyan lheueh nyan laju geu ujoe jak, teuma hana jeuet geujak, sabab Nabi Daud hántom lazem geungui peukayan prang. "Ulôn tuan hana hase lôn jak ngon peukayan nyoe," kheun Nabi Daud ubak Saul. "Ulôn hántom lôn ngui nyang lagéenyoe bagoe." Lheuehnyan banmandum peukayan prang nyan geusuet lom teuma. 
<br /><span class="verse" id="40">40 </span>Lheuehnyan gobnyan laju geucok tungkat meurabé geuh, dan geupiléh limong neuek batée nyang bulat lam krueng, batée nyan laju geupeutamong lam baluem geuh. Deungon ali-ali ka siab bak jaroe geuh, lheueh nyan laju geujak ubak Goliat. 
<br /><span class="verse" id="41">41 </span>Hana padub na treb teuma óh lheueh nyan Goliat nyang jijak dikeue lé ureuëng nyang ba peurisée jihnyan laju jipeurab ubak Nabi Daud. 
<br /><span class="verse" id="42">42 </span>Teuma watée jihnyan jikalon Nabi Daud sira jingieng ateueh gobnyan, Goliat laju jikem sira jihina sabab jikalon Nabi Daud mantong putik that dan gagah lagoena. 
<br /><span class="verse" id="43">43 </span>Jipeugah le Goliat ubak Nabi Daud, "Keupeue tungkat nyan? Peue kah anggab ulôn nyoe asée?" Laju Nabi Daud jikutok deumi dewa-dewa jih. 
<br /><span class="verse" id="44">44 </span>Lom teuma jihnyan jilawan Nabi Daud sira jipeugah, "Keunoe, majo laju! Jeuet lôn jôk tuboh gata keu cicém dan beulatang jeuet jipajoh." 
<br /><span class="verse" id="45">45 </span>Teuma Nabi Daud geujaweueb, "Gata tateuka keu talawan ulôn ngon peudeueng, kapak dan leumbeng, teuma ulôn teuka lôn lawan gata ngon nan TUHAN Nyang Mahakuasa, Po teu Allah tantra Israel nyang gata hina nyan. 
<br /><span class="verse" id="46">46 </span>Uroenyoe cit teuma, TUHAN geujôk gata ubak ulôn; gata ulôn peutaloe dan ulée gata ulôn koh dua. Tuboh gata dan tuboh tantra-tantra Filistin ulôn jok ubak cicém dan beulatang jeuet jipajoh. Deungon nyan, bansaboh donya teuma jiteupeue bahwa kamoe bansa Israel na Po teu Allah nyang kamoe seumah, 
<br /><span class="verse" id="47">47 </span>dan banmandum ureuëng disinoe teuma jikalon bahwa TUHAN hana peureulée keu peudeueng atawa kapak mangat teupeuseulamat umat Gobnyan. Gobnyan kheueh nyang peuteuntée rot teumeuprang nyoe dan Gobnyan geuseurah gata lam jaroe kamoe." 
<br /><span class="verse" id="48">48 </span>Goliat laju jimaju jipeurab ubak Nabi Daud, deungon bagaih that Nabi Daud geuplueng lam baresan ureuëng Filistin keu geuhadang awaknyan. 
<br /><span class="verse" id="49">49 </span>Nabi Daud laju geugeue baluem geuh, geucok sineuek batée dan lheuehnyan laju geurhom ateueh Goliat. Batée nyan laju keunong dho Goliat lé nyan teuma dho Goliat nyan sampoe beukah bruek ulée jih, dan jihnyan rhot dan reubah deungon muka jih teudugom bak tanoh. 
<br /><span class="verse" id="50">50 </span>Nabi Daud laju geuplueng geupeucrok Goliat, dan laju geudong dikeue jihnyan; gobnyan laju geucok peudeueng Goliat dan laju jisuet nibak lam sarong, dan lheueh nyan laju jireupang ulée ureuëng Filistin nyan. Meunan kheueh cara jih Nabi Daud geupeutaloe dan geupoh maté Goliat, na kheueh ngon ali-ali dan batée! Watée ureuëng Filistin jikalon pahlawan awaknyan ka maté, awaknyan laju jipeuplueng droe. 
<br /><span class="verse" id="52">52 </span>Ureuëng-ureuëng Israel dan Yehuda meusurak meuhubô dan laju jipeucrok ureuëng Filistin sampoe trok u Gat dan u babah pintoe geureubang Ekron. Ureuëng-ureuëng Filistin nyang luka-luka teutiek-tiek bansipanyang rot u Saaraim nyan! 
<br /><span class="verse" id="53">53 </span>Óh lheueh nyan ureuëng Israel jiwoe nibak jipeulet ureuëng Filistin, laju jireupah bubena asoe khimah-khimah awaknyan. 
<br /><span class="verse" id="54">54 </span>Nabi Daud laju geucok ulée Goliat, dan geuba u Yerusalem, teuma seunjata-seunjata Goliat jikeubah lam khimah geuh keudroe. 
<br /><span class="verse" id="55">55 </span>Watée Saul geukalon Nabi Daud geujak lawan Goliat, geutanyong kheueh lé gobnyan ubak Abner panglima tantra geuh, "Abner, aneuëk soe kheueh jihnyan?" "Ulôn hana lôn turi, Teungku Amphon," jaweueb Abner. 
<br /><span class="verse" id="56">56 </span>Laju geupeurintah lé Saul, "Jak kheueh dan tanyong laju hai nyan." 
<br /><span class="verse" id="57">57 </span>Dan watée Nabi Daud geugisa ubak khimah-khimah óh ka lheueh geupoh maté Goliat, gobnyan laju jiba lé Abner mangat geujak meuhadab Saul. Nabi Daud mantong geutijiek ulée Goliat. 
<br /><span class="verse" id="58">58 </span>Laju geutanyong le Saul ubak gobnyan, "He aneuëk muda! Aneuëk soe gata?" Geujaweueb lé Nabi Daud, "Lôn tuan aneuëk Isai nibak Betlehem."</p> <!--... sharper than any twoedged sword... -->
</div> <!-- /textBody -->
</div><!-- /textOptions -->
</div><!-- /ym-wbox end -->
</div><!-- /ym-wrapper end -->
</div><!-- /main -->
<!--..sharper than any twoedged sword...-->
<div class="ym-wrapper">
<div class="ym-wbox">
<div class="shareright ym-noprint">
<!--next chapter start/Top-->
<a class="ym-button" title="Page TOP" href="#mytop">&nbsp;<img src="../../_assets/img/arrow_up.png" class="imageatt" alt="arrowup"/>&nbsp;</a>

<a class="ym-button" title="Next chapter" href="18.htm#0">&nbsp;<img src="../../_assets/img/arrow_right.png" class="imageatt" alt="arrowright"/>&nbsp;</a></p>
<!--next chapter end-->
</div>
</div>
</div>
<footer>
<div class="ym-wrapper">
<div id="redborder" class="ym-wbox">
<p class="alignCenter">Courtesy of Wordproject, a registered domain of <a href="#" target="_top">International Biblical Association</a>, a non-profit organization registered in Macau, China.	</p>
</div>
</footer>
</body>
<script src="../_assets/js/jquery-1.8.0.min.js"></script>

<script src="../_assets/js/script.js"></script>
<script src="../_assets/js/jquery.waypoints.js"></script>
<script src="../_assets/js/sticky.js"></script>
<script src="../_assets/js/bar-ui.js"></script>
<script src="../_assets/js/script.js"></script>
<script src="../_assets/js/jquery.dropotron.min.js"></script>
<script src="../_assets/js/skel.min.js"></script>
<script src="../_assets/js/skel-viewport.min.js"></script>
<script src="../_assets/js/util.js"></script>
<script src="../_assets/js/main.js"></script>
</html>
